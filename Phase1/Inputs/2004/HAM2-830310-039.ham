اينجا
بازار بم احيا مي شود
5 ماه زمان زيادي نيست كه يك فاجعه را از ذهن بيرون كنيم. هنوز هم گاهي مي شنويم كه قرار است بم دوباره شكل خودش بشود. 5 ماه زمان زيادي نيست اما ما در همين زمان اندك عادت كرديم به اعتراض هايي كه از بم تا اينجا زمزمه مي شوند و به گوش ما مي رسند. اين است كه وقتي ميان اين همه خبر ناخوشايند مثلا مي شنويم كه ستاد بازسازي بم قصد احياي بازار بم را دارد به آينده اميدوار مي شويم. ما دوست داريم اين تلاش را باور كنيم. «اسكندرمختاري» مدير پروژه نجات بخشي ارگ تاريخي بم گفت: «10 ميليارد ريال اعتبار از سوي ستاد بازسازي شهر بم براي احياي بازار تاريخي بم اختصاص يافت و همچنين اين ستاد مسووليت پرداخت اعتبار مورد نياز براي آزادسازي عرصه ارگ بم را تقبل كرد. براساس تفاهم بين ستاد نجات بخشي ارگ بم و ستاد بازسازي اين شهر تاريخي، مقرر شد با اختصاص 10 ميليارد ريال اعتبار، عمليات بازسازي اين محوطه تاريخي كه بخش عمده آن بر اثر زلزله پنجم دي  سال گذشته تخريب شده، توسط كارشناسان ميراث فرهنگي آغاز شود.»
آزادسازي عرصه ارگ تاريخي بم همه نكته اي است كه خيلي ها دوست دارند حرف هاي مدير پروژه نجات بخشي بم را در موردش بشنوند.
در ديدار مهندس سعيدي  كيا، رئيس ستاد بازسازي شهر بم  از ارگ بم همچنين مقرر شد، اين ستاد هزينه خريداري املاك و زمين هاي واقع در عرصه ارگ بم را پرداخت كند. هزينه آزادسازي عرصه ارگ تاريخي بم پس از توافق با مالكان مشخص خواهد شد و درحال حاضر نمي توان رقم مشخصي را در اين زمينه تعيين كرد.
پس جريان آزادسازي را فراموش مي كنيم و دوباره به بازار بم باز مي گرديم.
«ستاد بازسازي شهر بم پيش ازاين اقدام به آواربرداري از بازار تاريخي اين شهر كرده بود كه با درخواست ميراث فرهنگي اين اقدام متوقف شد و با هماهنگي صورت گرفته مسووليت آواربرداري اين محوطه تاريخي با كارشناسان ميراث فرهنگي و با استفاده از اعتبارات ستاد بازسازي شهر بم صورت مي گيرد.
در حال حاضر آواربرداري بازار تاريخي شهر بم توسط كارشناسان ميراث فرهنگي آغاز شده و ساختار اصلي بازار و موقعيت مغازه ها به طور كامل به شكل گذشته مشخص شده است به گونه اي كه مالكان مي توانند ملك خود را تشخيص داده و شناسايي كنند.»
بيش از80 درصد ارگ تاريخي بم- بزرگترين بناي خشتي دنيا- بر اثر زلزله پنج دي ماه سال گذشته تخريب و كوچه ها، گذرها، ساباط ها و محله شاه نشين و عوام نشين اين شهر تاريخي به تلي از خاك تبديل شد.ما به آينده اميدواريم.