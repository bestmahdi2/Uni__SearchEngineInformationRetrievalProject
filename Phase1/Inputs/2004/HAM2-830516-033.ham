من سلاح دارم
نتيجه تحقيقات يك مركز پژوهشي در آمريكا نشان مي دهد كه 65 درصد قربانيان خشونت هاي منجر به مرگ در آمريكا دانش آموزان بودند. به گزارش خبرگزاري جامعه جوانان ايراني گزارش مركز «پيمايش رفتار مخاطره آميز جوانان»، در سال 2002 نشان مي دهد كه 3/8 درصد دانش آموزان دبيرستاني يك سلاح(تفنگ، چاقو، چوب و...)با خود حمل مي كردند. در اين گزارش آمده است كه 5/12 درصد پسران
دانش آموز اسلحه حمل مي كردند و از ميان دختران نيز 7/2 درصد آنان با خود اسلحه داشتند.
مراكز كنترل و پيشگيري از جراحت و بيماري هاي مزمن مطالعات خود را در مورد خشونت در ميان جوانان آغاز كرده است. اين مراكز همراه مسئولان آموزش، دادگستري و مركز ملي امنيت مدارس تصميم دارند خودكشي ها و قتل هاي مدارس را از نظر ويژگي هاي عمومي اين خشونت ها بررسي كنند.
اين تحقيقات با تاييد افزايش ميزان خشونت در ميان جوانان سعي در ريشه يابي علل آن دارند. هرچند كمتر از يك درصد قتل هاي مربوط به سن 5 تا 19 سال در مدرسه يا اطراف و يا در مسير رفت و آمد به مدرسه انجام شده است. اما 23 درصد از كشته شدگان كه از ساير قشرهاي جامعه بودند در اطراف مدرسه ها به قتل رسيده اند.
مركز پيشگيري و كنترل بيماري در آمريكا از تحقيقات انجام شده با موضوع جلوگيري از خشونت در ميان جوانان و بررسي علل و ريشه هاي آن حمايت
مي كند. اين مركز قصد دارد تا با حمايت از پروژه هاي تحقيقاتي خشونت جوانان آمريكايي را مورد ارزيابي قرار داده و راهكارهايي براي جلوگيري از بروز آن در نظر بگيرد.
برخي تحقيقات نشان مي دهد كه 4/7 درصد دانش آموزان دبيرستاني آمريكايي در محوطه مدرسه در 12ماه گذشته به وسيله يك سلاح تهديد يا مجروح شده اند. آنچه در اين تحقيقات چشمگير به نظر مي رسد آن است كه در 30 روز انجام اين تحقيق چهار درصد دانش آموزان به دليل احساس ناامني در مدرسه و يا در مسير رفت و برگشت به مدرسه يك روز يا بيشتر به مدرسه نرفته اند.
تقريباً يك سوم دانش آموزان آمريكايي(9/32 درصد)در طول 12 ماه گذشته وسايل شخصي شان ـ خودرو، لباس و كتاب ـ مورد سرقت قرار گرفته است. به نظر مي رسد كه مدرسه و محيط پيرامون آن به عنوان يك مكان ناامن و شايد جرم    خيز براي شهروندان آمريكايي است. اين مسئله بر ناهنجاري  رفتار دانش آموزان تاثيرگذاشته است تا آن جا كه دانش آموزان سعي مي كنند راههاي گوناگون مقابله با اين تهديدات را بياموزند. هرچند 91 درصد مدارس قوانين خاصي براي جلوگيري از خشونت دارند و 80 درصد آنها نيز سياست هايي براي جلوگيري از حمل سلاح به وسيله دانش آموزان در نظر گرفته اند. مسئولان دروس مرتبط در برنامه هاي آموزشي مدارس و گسترش مهارت جوانان، حل اين مسئله را در برنامه هاي خود گنجانده اند.