تجليل از خسرو معصومي در جشنواره وارش
در چهارمين جشنواره فيلم وارش كه شهريور ماه امسال با حضور يازده كشور از آسياي ميانه در شهر بابل مازندران برگزار مي شود از خسرو معصومي فيلمساز شمالي كشور تجليل مي شود.
به گزارش ايسنا، يزدان عشيري مدير روابط عمومي جشنواره فيلم وارش با اعلام اين خبر افزود: برنامه تجليل از هنرمندان و فيلمسازان چند سالي است كه توسط ستاد برگزاري جشنواره انجام مي گيرد كه در دوره گذشته جشنواره از خسرو سينايي تجليل گرديد.
وي ادامه داد: مراسم تجليل بهانه اي است تا از رهگذر آن نسل جديد فيلمسازان و هنرمندان و هنرجويان و علاقه مندان سينما با دقت و تعمق بيشتري به آثار يك هنرمند توجه كنند.
عشيري با اشاره به رشد كيفي جشنواره نسبت به دوره هاي گذشته اظهار داشت: خوشبختانه اين جشنواره از بدو شكل گيري روند رو به رشدي را پيموده و ما در هر دوره شاهد پويايي، تغييرات و توسعه آن هستيم.
وي سپس با اشاره به برنامه نكوداشت خسرو معصومي  عنوان كرد: در اين برنامه پنج فيلم كوتاه و سه فيلم بلند سينمايي اين فيلمساز در ايام جشنواره در بخش جداگانه اي به نمايش عمومي درمي آيد.
مدير روابط عمومي جشنواره فيلم كوتاه وارش فيلم هاي كوتاه جاي پاي قدير، قصه خيابان دراز، گته مردي، خاطرات مرد خسته، دوران كودكي در كانون پرورش فكري كودكان و نوجوانان، فيلم سينمايي سفر به تهيه كنندگي سيمافيلم، دوران سربي به تهيه كنندگي بنياد سينمايي فارابي و رسم عاشق كشي را از جمله آثار پيش بيني شده جهت نمايش عنوان كرد.
به گزارش ايسنا، وي دليل انتخاب خسرو معصومي را از سوي ستاد برگزاري جشنواره وارش جايگاه هنري اين هنرمند در جامعه سينمايي، تجربه هاي موفق و آثار ماندگار در عرصه سينماي كوتاه و مستند، اهتمام به فرهنگ عامه و آداب و رسوم بومي و محلي و توجه خاص اين فيلمساز به فرهنگ و فضاي شمال ايران ذكر كرد و گفت: پيش بيني مي شود اين روند در دوره هاي آتي جشنواره تداوم يابد.