تازه هاي انديشه
پديدارشناسي دين
كتاب «پديدارشناسي دين» نوشته دكتر محمود خاتمي عضو هيأت علمي گروه فلسفه دانشگاه تهران است كه توسط سازمان انتشارات پژوهشگاه فرهنگ و انديشه اسلامي منتشر شده است.
اين كتاب در هفت فصل، به شرح زير تدوين شده است: 1- مطالعات ديني: درآمدي به دين پژوهي معاصر، 2- پديدار شناسي دين: زمينه ها، 3- پديدار شناسي كلاسيك دين، 4- پديدار شناسي هرمنوتيك دين، 5- دين و محاكات،
6- دين و محاوره، 7- پديدار شناسي و حقيقت دين.
نويسنده در فصل اول كتاب به تعيين جايگاه پديدارشناسي دين در مطالعات ديني معاصر پرداخته و در فصل دوم، زمينه هاي تاريخي تكوين آن را معرفي مي كند.فصل سوم و چهارم كتاب ميان پديدار شناسي كلاسيك دين و پديدار شناسي هرمنوتيك دين تفكيك قائل شده و در توضيح اين تفكيك آورده است: «مراد از پديدار شناسي كلاسيك دين، پديدار شناسي ديني اي است كه بر فلسفه سوبژكتيو آگاهي مبتني است و مراد از پديدار شناسي هرمنوتيك، پديدار شناسي ديني اي فارغ از سوبژكتيو آگاهي است. اولي با مدرنيته سازگار است و دومي با فضاي پست مدرن.»
در فصل چهارم عناصر و اركان قوام بخش پديدارشناسي هرمنوتيك شرح داده شده است. از آنجا كه از ديدگاه پديدارشناسي هرمنوتيك، دين همطراز با داستان  روايي و گزارش تاريخي است كه سنت شفاهي و مكتوب و فرهنگ ها در قوام بخشيدن به آن نقش اصلي داشته اند، نويسنده در فصل پنجم اين وجه از پديدارشناسي هرمنوتيك را با توجه به آراي فيلسوف فرانسوي پل ريكور بررسي كرده و كاربرد آن نزد پديدار شناسان هرمنوتيك دين را توضيح داده است.
در فصل ششم از نقش محاوره و منطق مكالمه همچون ابزاري براي پديدارشناسي هرمنوتيك دين بحث مي شود.
فصل پاياني كتاب نيز به نسبت ميان پديدار شناسي، خواه كلاسيك و خواه هرمنوتيك، با دين مي  پردازد.
نويسنده در مقدمه خود آورده است: «پديدارشناسي دين phenomenology of religion رهيافتي است با اهميت در دين پژوهي معاصر كه به لحاظ تاريخي محصول تلفيق دو جريان فكري - پژوهشي پديدار شناسي هوسرل». وي هدف خود را در اين كتاب اين چنين بيان كرده است: «نيت اصلي نگارنده آن بوده تا به پديدار شناسي دين نگاهي متناظر يك metatheoritic كند و شرحي در باب جايگاه و محتوي پديدارشناسي دين بيان نمايد.»