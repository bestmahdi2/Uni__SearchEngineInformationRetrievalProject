عضو شوراي عالي داروخانه ها در گفت وگو با همشهري:
شيوه دسترسي و مصرف دارو در كشور نظام مند مي شود
گروه اجتماعي: طرح جامع مكانيزاسيون داروخانه ها توسط سازمانهاي بيمه گر از نيمه دوم سال 1383 در سراسر كشور اجرا خواهد شد.
دكتر رهبر مژدهي آذر مسئول شوراي عالي داروخانه ها ضمن اعلام اين مطلب در گفت وگو با خبرنگار همشهري افزود: بر اساس اين طرح سازمانهاي بيمه از داروخانه هاي طرف قراردادشان مي خواهندكه صورتحساب هاي خود را به شكل ديسكت تحويل بدهند تا از اين طريق بتوانند نظام دارويي كشور را ضابطه مند، مصرف دارو را كنترل و از تخلفات نيز جلوگيري شود.
وي عدم توزيع يكنواخت دارو در داروخانه هاي كشور، نبود ساماندهي مناسب در ساختار بيمه اي و نامناسب بودن قيمت برخي از داروهاي مورد نياز در جامعه را از عمده مشكلات بخش دارويي كشور دانست و اظهار اميدواري كرد با اجراي اين طرح مشكلات مذكور برطرف شود.
عضو شوراي عالي داروخانه ها گفت: اجراي اين طرح نيازمند هزينه هاي فراواني است لذا بدون توجه به هزينه هاي مرتبط با اجراي اين طرح كه به دوش داروخانه هاست بويژه داروخانه هايي كه فروش كمتري دارند اين طرح به كندي پيش خواهد رفت.
اما صرف نظر از هزينه هاي اجرايي اين طرح، فوايد بسياري نيز در پي خواهد داشت به نحوي كه تمام داروخانه ها موجودي خود را به شركت هاي دارويي اعلام كرده و از كم وكاستي و محدوديت هاي خود آنها را مطلع مي كنند لذا در اسرع وقت و بدون اتلاف وقت مي توانند داروي موردنظر خود را دريافت كنند.وي در پاسخ به سئوال همشهري كه آيا اجراي اين طرح مي تواند درخصوص عوارض و نحوه مصرف دارو نيز به بيمار اطلاعاتي ارائه دهد گفت: با اجراي اين طرح ارائه اطلاعات لازم درخصوص نحوه مصرف دارو و تداخل با داروهاي مصرفي ديگر نيز نظارت و آموزش داده مي شود چون در بعضي داروخانه ها هنگام پيچيدن نسخ بيماران مبلغي را به عنوان حق فني از بيمار مي گيرند كه بايد در ازاي آن نسخ را از نظر تداخل دارويي و... كنترل كنند و در صورت مشاهده موردي آن را به پزشك معالج بيمار اطلاع دهند، اما در حال حاضر پزشكان داروساز فقط به عنوان يك فروشنده در داروخانه ها كار مي كنند.
مژدهي افزود: يكي از عمده ترين دلايلي كه سبب شده تا داروخانه ها در كشور سرويس دهي علمي نداشته باشند، معضلات اقتصادي است، كمبود نيروهاي متخصص موجب مي شود تا داروسازان به دليل حجم بالاي مراجعين بويژه در مراكز دولتي در هنگام نسخه پيچي امكان برقراري ارتباط مناسب با بيمار را نداشته ونتوانند آن طور كه بايد و شايد دستورالعمل لازم را به بيماران بدهند.
مسئول شوراي عالي داروخانه هاي كشور درخصوص اعتبار اجرايي اين طرح گفت: در راستاي اجراي اين طرح تجهيزات سخت افزاري داروخانه ها تا سقف 10 ميليون ريال توسط بيمه خدمات درماني و 3 ميليون ريال نيز جهت تجهيز نرم افزاري از جانب بيمه تأمين اجتماعي به صورت وام اعطا خواهد شد. نحوه بازپرداخت وام در خريد نرم افزار و بهاي كامپيوتر و ساير تجهيزات تحويلي به هر يك از سازمانهاي بيمه گر از محل مطالعات داروخانه ها به سازمانهاي مذكور خواهد بود در حداقل 10 قسط به صورتي كه اقساط هر ماه از حداكثر 30 درصد كل طلب ماهانه داروخانه ها بيشتر نباشد.
مسئول شوراي عالي داروخانه ها در پاسخ به سئوال خبرنگار ما در مورد اينكه آيا اجراي اين طرح مي تواند كنترل و نظارتي روي قيمت داروها داشته باشد گفت: قيمت هاي روي جعبه ها اعتباري ندارد چون هر سال ما با افزايش تورم مواجه هستيم در حاليكه اين جعبه ها هر سال با تغييرات قيمت عوض نمي شوند. قبلاً قيمت ها با پرداخت يارانه ثابت بود و داروخانه ها با مشكل مواجه نمي شدند، لذا اين يارانه دارو به سازمانهاي بيمه گر تعلق پيدا كرد. با اجراي اين طرح مي توان موجودي داروي هر داروخانه را با آخرين قيمت هاي آن كه از سوي شركت هاي داروسازي اعلام مي گردد داشته باشيم و كنترل كنيم.
وي افزود: از طرف ديگر اجراي اين طرح برگزاري دوره هاي بازآموزي، تبليغات مناسب، همكاري سازمانهاي بيمه گر و آموزش اصول نسخه  نويسي و مصرف منطقي دارو آمار اقلام دارويي يك نسخه، كاهش مي يابد و با ادامه اين روند مي توانيم به زودي به رقم استاندارد جهاني برسيم.