بودجه پيشگيري از اعتياد در مدارس تهران دو برابر شد
دانش آموزان مناطق 4، 8، 15، 16، 18 و 19 شهر تهران بيشتر از ساير مناطق در معرض خطر هستند
بودجه پيشگيري از اعتياد در مدارس شهر تهران كه براي سال تحصيلي 82-83 رقمي معادل 105 ميليون تومان تعيين شده بود براي سال تحصيلي آينده به دوبرابر افزايش يافت.
مصطفي سفال منش، مدير تربيت بدني و تندرستي آموزش و پرورش شهر تهران و مسئول پيشگيري از اعتياد مدارس تهران، با اعلام اين خبر در گفت وگو با خبرنگار همشهري گفت: برنامه هاي پيشگيري در سه محور اعتياد، ايدز و خشونت در مدارس راهنمايي و دبيرستان شهر تهران در قالب طرح هاي مختلفي چون طرح مروجين سلامت و طرح مهارت هاي زندگي و آموزش كاركنان و اوليا اجرا مي شود.
وي گفت: بررسي  هاي انجام شده نشان مي دهد كه در ميان مناطق آموزشي شهر تهران دانش آموزان مناطق 4، 8، 15، 16، 18 و 19 تهران به لحاظ ابتلا به مشكلاتي چون اعتياد به دخانيات در معرض خطر بيشتري قرار دارند و به همين منظور بناداريم تا با همكاري دبيرستانهاي دخترانه و پسرانه اين مناطق در قالب طرح مطالعاتي، فرم هايي را تا پايان ارديبهشت ماه جاري در اختيار آنها بگذاريم و ميزان شيوع اعتياد به دخانيات را دراين مدارس سنجيده و ميزان پيشرفت و نتايج طرح مروجين سلامت را بررسي كنيم.
وي با اشاره به اينكه هيچ آمار دقيقي از ميزان اعتياد دانش آموزان به سيگار در آموزش و پرورش موجود نيست، گفت: آموزش و پرورش در طرح پيشگيري از اعتياد، رتبه اول را نسبت به ساير ارگانها كسب كرده است.وي با اشاره به گزارشهاي رسيده درخصوص مصرف قرص هاي شادي آور و انرژي زا در ميان دانش آموزان گفت: خانواده ها مي بايست نسبت به آثار مضر اين داروها هشيار بوده و در زمينه آگاهي بخشي به فرزندان خود با ارتباطي صميمانه و عاطفي به پيشگيري از مصرف آنها موثر باشند.