وزير مسكن و شهرسازي:
بم تا شهريور سال 84 بازسازي مي شود
واحد مركزي خبر: وزير مسكن و شهرسازي گفت: با استفاده از كمكهاي داخلي و خارجي و با هدف حفظ هويت مذهبي و ايراني و توجه به جاذبه هاي گردشگري، شهرستان بم تا شهريورسال 84 بازسازي مي شود.
عبدالعلي زاده ديروز در بم افزود: براي بازسازي اين شهرستان با حداقل 150 هزار نفر جمعيت مهندسان مشاور دعوت به همكاري شده اند.وي با اشاره به آغاز مطالعه و طرح ساختاري بم گفت: براي بازسازي اين شهرستان به فناوري مقابله با زلزله نيز توجه شده است.وزير مسكن و شهرسازي با اشاره به وزش بادهاي 120 روزه سيستان در آينده نزديك، زندگي در چادر را براي مردم حادثه ديده دشوار دانست و ابراز اميدواري كرد، بزودي كار سكونت شهروندان بمي در خانه هاي پيش ساخته شده آغاز شود و حادثه ديدگان بيشتر از يك سال در اين خانه ها بسر نبرند.
عبدالعلي زاده تعداد مدارس تخريب شده شهر بم را 108 مدرسه اعلام كرد و گفت: بجاي اين مدارس بايد 100 مدرسه، سه مجتمع شبانه روزي و يك خانه معلم ساخته شود. به گفته وزير مسكن و شهرسازي پرداخت 25 ميليون ريال كمك بلاعوض به مردم بم براي ساخت مسكن، در هيأت دولت به تصويب رسيده است و
50 ميليون ريال تسهيلات بانكي نيز براي ساخت واحدهاي مسكوني با مساحت 80 مترمربع پرداخت مي شود.آقاي عبدالعلي زاده افزود: شهر بم در محل كنوني ساخته خواهد شد ولي از ساخت و ساز در ضلع شرقي اين شهر كه مركز زمين لرزه بوده است جلوگيري مي شود.