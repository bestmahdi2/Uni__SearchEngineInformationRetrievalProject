پيوند اعضا از منابع غير انساني
تقليد زندگي
آمارهاي جديد نشان مي دهد كه مردم به شدت از پذيرش اندام هاي حيواني ابا دارند
عليرضا آشوري 
بررسي آماري جديدي در بين دريافت كنندگان عضو نشان مي دهد كه مردم به شدت از پذيرش اندام هاي حيواني ابا دارند. اين اكراه عمومي از پذيرش پيوندهاي حيواني(xeno transplants)از نتايج بررسي هاي موسسه آماري ولكام تراست است.
واقعيت امر اين است كه اغلب بيماراني كه در فهرست دريافت عضو قرار دارند قبل از مهيا شدن عضو مورد نظر خواهند مرد. بنابراين برداشتن اعضا از بدن حيوانات مزرعه اي و پيوند زدن آن به انسان مي تواند اميدواري تازه اي براي هزاران بيمار در انگلستان ايجاد كند تا بتوانند زندگي طولاني تر و سالم تري به عوض صبر كردن براي يك پيوند انساني داشته باشند.
يكي از مسايل نگران كننده احتمال انتقال عفونت هاي ويروسي از حيوانات به انسان در جريان عمل پيوند است. در حالي كه اين نظريه نياز به تحقيقات اساسي و فراوان دارد، هيچ يك از مطالعات منتشر شده مدركي دال بر مصونيت انسان در قبال اين عفونت ها ارايه نكرده اند.
دو نگراني ديگر نيز وجود دارد؛ يكي نياز به تغييرات ژنتيك روي بافت هاي حيواني و ديگري اساس استفاده از بافت هايي است كه بدين ترتيب آماده شده اند.
روش كار به اين صورت است كه تغييرات ژنتيك بافت هاي حيواني كه اساسا بدين منظور روي حيوانات اعمال مي شود، سطوح اين سلول ها را شبيه به سلول هاي انساني مي سازد.
به طور مثال ميليون ها سال قبل، ايرادي در ژن يكي از اجداد حيوان يا انسان ايجاد مي شود. اين ژن باعث ساخته شدن آنزيمي مي  شود كه مسوول افزودن قند خاصي روي سطح سلول است. به همين دليل مثلا بسياري از گونه ها روي سطح سلول هاي خود گالاكتوز دارند، ولي انسان فاقد آن است.
اگر بافتي از بدن يك حيوان، به داخل بدن انسان پيوند شود معمولا خيلي سريع توسط عملكرد سيستم ايمني نابود خواهد شد. اين قضيه به خاطر اين نيست كه بدن انسان آنتي بادي هاي خاصي عليه بافت هاي آن حيوان دارد، بلكه به واسطه آنتي بادي هايي است كه عليه قندها در بدن انسان ايجاد مي شود. دليل وجود اين آنتي بادي ها هم به خاطر واكنشي است كه سيستم ايمني نسبت به گالاكتوز روي سطح سلول هاي باكتري ها از خود نشان مي دهد.
بهترين روش پيشنهادي براي غلبه بر اين مشكل جلوگيري از بروز قند گالاكتوز در بافت هاي حيوان است با همان روشي كه ساليان سال قبل به طور خود به خود در اجداد ما اتفاق افتاده بود.
از تكنيك هاي كلونينگ براي ايجادتغييرات ژنتيك در حيوانات استفاده مي شود تا تغييرات مورد نظر در سلول هاي حيواني اعمال شود. در نتيجه حيواناتي به وجود مي آيند كه تمام ويژگي هاي حيوانات عادي را دارند جز همان موادي كه نبايد در اين مورد بخصوص روي سلول هاي حيوان ظاهر شوند.
تغييرات ژنتيك در اين موارد به سادگي از تحولاتي تقليد مي كنند كه در اجداد ما اتفاق افتاده اند. تغييرات ژنتيك همواره در انسان و حيوان رخ مي دهند. اگر دوقلوهاي تك تخمي را كنار بگذاريم تمام انسان ها از بعد ژنتيك موجوداتي منحصر به فرد هستند چرا كه وقوع و تراكم ژنتيك در نوع بشر، فرد به فرد متفاوت است.
مطالعات طولاني مدتي روي معالجه انسان ها با فرآورده هاي حيواني صورت گرفته است. انسولين ساليان سال از پانكراس خوك استخراج و مورد استفاده قرار مي گرفت تا بيماراني كه ديابت وابسته به انسولين داشتند از خطر ابتلا به عوارض وحشتناك اين بيماري در امان بمانند.
به دنبال پيشرفت هاي فراوان در زمينه علم سلولي و مولكولي بشر قادر شد تا به طور آزمايشگاهي انسولين را توليد كند و تنها در آن موقع بود كه استفاده از انسولين حيواني منسوخ شد.
به همين ترتيب دريچه هاي قلب خوك در جايگزيني دريچه هاي قلب انساني مورد استفاده قرار مي گيرند. با ايجاد تغييرات ژنتيك، واكنش سيستم ايمني براي «پيوند» در مورد اين دريچه ها اتفاق نخواهد افتاد.
براي تامين بافت ها و اندام هاي مورد نظر، حيوانات كشته مي شوند، حتي حيواناتي كه قرار است بعدا براي اين منظور قرباني شوند در محيطي عاري از بيماري نگهداري مي شوند تا احتمال ابتلا و به دنبال آن انتقال بيماري به حداقل برسد.
در حال حاضر ديگر منبعي براي اندام ها وجود ندارد. استم سل ها(سلول هاي بنيادي)كه از جنين يا بدن خود بيمار گرفته مي شوند براي بازسازي اندام ها و بافت هاي بيمار مورد استفاده قرار مي گيرند. اين روش درماني هم اكنون در موش ها با موفقيت اجرا شده ولي اينكه اندام هاي پيچيده و كامل چه طور توليد شده و به كار خواهند آمد، هنوز جاي تحقيق دارد.
منبع: گاردين