برنامه هاي قوه قضائيه جهت بهبود وضعيت حقوقي زنان اعلام شد
گروه اجتماعي - مريم غفاري: در چهارصد و نود ويكمين جلسه شوراي فرهنگي - اجتماعي زنان، گزارش برنامه هاي قوه قضائيه در جهت بهبود وضعيت زنان و اهم فعاليتهاي تشكيلات قضايي در اين زمينه اعلام شد.
در اين جلسه خانم بداغي نماينده قوه قضائيه در تشريح برنامه ها و عملكرد قوه قضائيه در جهت بهبود وضعيت زنان گفت: جزواتي مربوط به حقوق خانواده در موضوعات تمكين، حضانت، قيمومت، طلاق به واسطه عسر و حرج،  مهريه، نفقه، شروط ضمن عقد نكاح، سن رشد، نحله، فسخ نكاح و جهيزيه از سوي دفتر مطالعات به عنوان متون آموزشي تهيه و تدوين شده است.وي افزود: براساس پژوهش ميداني كه در جامعه آماري زنان متهم به قتل زندان اوين توسط دفتر مطالعات و بررسي هاي پيشگيري از وقوع جرم صورت گرفته مشخص شده است 7/66 درصد علت اقدام به همسركشي توسط زنان اجباري بودن ازدواج، 3/53 درصد دخالت فاميل شوهر در زندگي، 80 درصد ترس از همسر، 7/86 درصد خشونت همسر7،/76 درصد بي اعتنايي همسر، 3/83 درصد بي بندوباري همسر و 80 درصد تحقير زن بوده است.
براساس گزارش نماينده قوه قضائيه، ايجاد شبكه هاي حمايتي و نهاد پليس زنان، اصلاح قوانين مدني و كيفري خشونت زا، ايجاد مكان هاي امن و فرصتهاي شغلي، حمايتهاي مالي وخدمات اورژانس از جمله راهكارهايي است كه از سوي دفتر مطالعات و پيشگيري از جرم قوه قضائيه در جهت برطرف كردن خشونتهاي خانگي مطرح شده است.بداغي مهمترين علت زمينه ساز بروز «كودك آزاري» را مشكلات خانوادگي دانست و گفت: اين پديده در خانواده هاي شلوغ و پرمشكل، خانواده هاي فقير، معتاد يا الكلي و طرد شده بيشتر به چشم مي خورد.وي تأسيس دادگاههاي ويژه به پديده كودك آزاري و گسترش انجمن هاي حامي كودكان، آموزش والدين، ايجاد مراكز حمايتي وخودداري از ازدواج هاي تحميلي و شتابزده را مهمترين راه كارهاي پيشگيري از اين معضل دانست.
نماينده قوه قضائيه سپس به اقداماتي كه از سوي اداره كل آموزش بدو خدمت صورت گرفته اشاره كرد و گفت:  در خصوص حمايت از حقوق زنان با تربيت نيروي كارشناسي و طي دوره هاي آموزشي توسط كارآموزان قضايي زن در تهران و استانها، تاكنون 305 نفر كارآموزان در تهران و 103 نفر در شهرستانها آموزش ديده اند و 103 نفر نيز فارغ التحصيل شده اند.وي در پايان گفت: همچنين ستاد مردمي رسيدگي به امور ديه و كمك به زندانيان نيازمند با هدف ساماندهي كمك هاي مردمي در آزادسازي زندانيان جرايم غيرعمدي فعاليت دارد كه تاكنون اين ستاد 39 نفر از زندانيان زن را آزاد كرده است.