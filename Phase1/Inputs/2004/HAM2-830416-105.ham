دكتر واعظي رئيس مركز گفت وگوي اديان سازمان فرهنگ و ارتباطات اسلامي:
ايران در پارلمان جهاني اديان شركت مي كند
گروه انديشه: يك هيأت فرهنگي - مذهبي از جمهوري اسلامي ايران به سرپرستي رئيس سازمان فرهنگ و ارتباطات اسلامي در اجلاس بين المللي اديان در بارسلوناي اسپانيا شركت مي كند.
به گزارش خبرنگار فرهنگي خبرگزاري مهر، دكتر اصغر واعظي رئيس مركز گفت وگوي اديان سازمان فرهنگ و ارتباطات اسلامي  صبح ديروز در نشست خبري كه در سازمان فرهنگ و ارتباطات اسلامي  برگزار شد، ضمن اعلام مطلب بالا افزود: اجلاس اديان با موضوع راه هاي صلح، حكمت شنيدن و قدرت تعهد از پانزدهم تا بيست و سوم تيرماه با حضور 7 هزار نفر از فرهيختگان و برجستگان ديني از سراسر جهان برگزار مي شود.
رئيس مركز گفت وگوي اديان در مورد تركيب هيأت ايراني شركت كننده در اين اجلاس گفت: اعضاي هيأت را اساتيدي از حوزه علميه قم، دانشگاه ها و مسئولان اجرايي در حوزه فرهنگ و دين كشور تشكيل مي دهند.
وي با تأكيد بر اين كه اجلاس فوق بزرگترين اجلاس اديان جهان محسوب مي شود يادآورشد: در اين اجلاس تلاش مي شود از توان و نيروي همه اديان جهان در ايجاد صلح جهاني استفاده شود.
واعظي افزود: رئيس سازمان فرهنگ و ارتباطات اسلامي با مقاله اي تحت عنوان ضرورت گفت وگو براي ايجاد صلح جهاني، و مدير كل امور اجتماعي و ايرانيان خارج از كشور نيز با مقاله اي به نام نقش زنان مسلمان در ايجاد صلح در جهان، در اين اجلاس شركت و سخنراني مي كنند.
به گفته رئيس مركز گفت وگوي اديان سازمان فرهنگ و ارتباطات اسلامي تعامل بين فرهنگ ها، تعامل بين شرق و غرب، ضرورت گفت وگو براي ايجاد صلح جهاني، چگونگي ايفاي نقش رهبران ديني در برقراري صلح و كاهش تنش در جهان، گفت وگو و ديالوگ و چالش هاي موجود بين اديان، از جمله مواردي است كه در اجلاس بين المللي اديان، مورد بحث و بررسي شركت كنندگان قرار مي گيرد.