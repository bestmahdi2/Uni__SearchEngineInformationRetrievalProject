پايتخت
سنگاپور
شهر سنگاپور در تعطيلات ماه ژوئن شاهد فداكاري چند جوان بود. 29 جوان سنگاپوري در گرماي 38 درجه سانتيگراد اين منطقه به سوماترا رفتند تا يك يتيمخانه 30 ساله را بازسازي كنند.
سفر اين جوان ها از سوي يك بنياد خيريه در سنگاپور برنامه ريزي شده بود. آنها اين يتيمخانه را براي 240 كودك و نوجوان يتيم بين 7 تا 17 ساله ساكن آنجا دوباره آماده كردند.وضعيت خوابگاه پسران اين يتيمخانه و همين طور دستشويي هاي آنجا سال ها بدون سامان رها شده بود و اين زندگي را براي ساكنان يتيمخانه بسيار دشوار كرده بود.
بودجه لازم براي ترميم اين مركز 15 هزار دلار پيش بيني شده بود كه مقامات شهري سنگاپور چندان مايل به هزينه كردن آن نبودند، اما بنياد خيريه توانست شور و شوق جوان هاي سنگاپوري را برانگيزد تا با كارگروهي و همدلي با يتيم ها اين مركز را ترميم كنند و بعضي قسمت هايش را از نو بسازند. به اين ترتيب تعطيلات تابستاني در سنگاپور با فعاليت مثبت شهروندان جوان اين شهر/ كشور براي حل مشكلات شهرشان آغاز شده است.
دهلي نو
تا اسم اين شهر يعني پايتخت هندوستان مي  آيد، آدم ياد شلوغي و جمعيت و ماشين ها مي  افتد. خبر ما هم مربوط به تاكسي هاي دهلي نواست. اگر تا چند وقت ديگر سروكارتان به هندوستان افتاد و از شهر دهلي نو هم ديدن كرديد، احتمالا تاكسي هاي شهر نظر شمارا جلب خواهد كرد. چون مسوولان اين شهر درصدد هستند ظاهر اين تاكسي ها را جوري تغيير دهند كه توريست هاي خارجي از آنها خوششان بيايد. قرار است اين كارها تا قبل از پاييز كه اوج مسافرت توريست ها به اين شهر است، انجام شود. درآمدهاي به دست آمده از جهانگردي خارجي اين قدر زياد هست كه مسوولان هر كاري براي جذب بيشتر توريست ها به اين شهر بكنند.
جاكارتا
اما بشنويد از پايتخت اندونزي و رقابت هاي انتخاباتي رياست جمهوري. الان در اين شهر اوج رقابت گروه ها و انواع كارهاي تبليغاتي براي جذب بيشتر راي هاست و در و ديوار شهر هم طبق معمول پر از عكس و پوستر. بازار ميتينگ ها هم داغ است. مثلا درميتينگ انتخاباتي سوسيلوبامبنگ(باور كنيد اسمش همين است!)يكي از نامزدهاي رياست جمهوري، حدود 70 هزار نفر شركت كرده اند. در ميتينگ اين نامزد كه وزير اطلاعات پيشين اندونزي بوده وشعارش هم پايان دادن به فساد و احترام به حقوق بشر است، صدها بالون رنگ و وارنگ هم به هوا رفته و مجلس موسيقي و آواز هم برقرار بوده است! اين تب انتخاباتي تاپنجم جولاي(15 تير)يعني زمان انتخابات رياست جمهوري ادامه خواهد داشت.