رئيس سازمان ميراث فرهنگي و گردشگري:
بناهاي مذهبي - تاريخي كشور داراي موزه هاي تخصصي مي شوند
گروه علمي فرهنگي: به منظور حفاظت هرچه بهتر از آثار منقول متعلق به بناهاي مذهبي و بقاع متبركه كشور و معرفي آنها به گردشگران داخلي و خارجي، موزه هاي تخصصي با استفاده از محوطه هاي موجود در اين بناها راه اندازي مي شود.
رئيس سازمان ميراث فرهنگي و گردشگري ضمن اعلام اين خبر با اشاره به نقش برجسته بناهاي مذهبي در ميراث فرهنگي و همچنين صنعت گردشگري كشور گفت: امروزه بناهاي مذهبي بخش مهمي از مراجعات مردمي را در كشور به خود اختصاص مي دهند و جزو پربيننده ترين بناها به شمار مي روند و از همين رو جزو جاذبه هاي اصلي كشور محسوب مي شوند و به همين نسبت مي بايست بيشتر مورد توجه قرار گيرند.
حسين مرعشي در ادامه در تشريح وضع موجود بناهاي مذهبي از ديدگاه مديريت يادآور شد: در حال حاضر اين بناها از چند نظام مختلف مديريت تبعيت مي كند كه عمدتا شامل سازمان ميراث فرهنگي و گردشگري، سازمان اوقاف و امور خيريه و هيات هاي امناي اين بناها مي شوند.
مرعشي اضافه كرد: اين چند نظمي كه في نفسه مي تواند مثبت باشد، در سالهاي اخير برخي موارد به يك گسست و رويارويي تبديل شده و موجب شده تا نيروها و امكانات هم سو و هم جهت براي احياي آنها جمع نشوند و بلكه در تقابل با يكديگر صف آرايي كنند.