سايه روشن اقتصاد
خاموشي گسترده در آمريكا
اواسط ماه اوت 2003 خاموشي گسترده در شمال شرقي آمريكا و كانادا طي چند روز شوك رواني گسترده اي در اين كشور ايجاد كرد. مردم آمريكا براي نخستين بار براي چند روز شاهد قطع برق و از كار افتادن روند عادي زندگي در مناطق شمالي اين كشور بودند. ميليون ها نفر ساعات پر وحشتي را پشت سر گذاشتند. در ساعات اوليه نگراني از وقوع يك حادثه خرابكارانه به وسيله نيروهاي القاعده وحشت گسترده اي در اين كشور بوجود آورده بود اما مدتي بعد دولت آمريكا رسماً  اعلام كرد كه فقدان مديريت كارآمد در شبكه هاي برق اين كشور موجب بروز اين حادثه شده است. البته برخي شركت ها ي آمريكايي تلاش كردند اين حادثه را به گردن همكاران خود در كانادا بيندازند. كانادا نيز همزمان به دليل اتصال شبكه هاي برق آن كشور به آمريكا دچار خاموشي هاي گسترده در بخش هاي جنوبي خود شد. اين حادثه ميليون ها دلار به اقتصاد آمريكا خسارت وارد كرد. سپتامبر سال 2003 يعني در مدت كمتر از يك ماه حادثه مشابهي در ايتاليا رخ داد و قطع برق اكثر شهرهاي اين كشور را براي چند روز در خاموشي فرو برد.
سارس



در فوريه سال 2003 و نيمه نخست، بيماري سارس در چين براي نخستين بار مشاهده شد. بيماري اي كه ظرف يك هفته يك صد نفر را در منطقه گواندونگ چين كشت و خسارات بسياري به اقتصاد اين كشور و كشورهاي جنوب شرق آسيا وارد كرد. كاهش سفر به كشورهاي اين منطقه كه درآمد عمده آنها را جلب جهانگرد تشكيل مي دهد يكي از دلايل عمده خسارات اقتصادي به كشورهاي اين منطقه بويژه چين بود. دولت چين براي مقابله با اين بيماري تمهيدات بسيار شديد بهداشتي به مورد اجرا گذاشت و تلاش كرد تا ويروس اين بيماري به شدت مسري را مهار كند. ميلياردها دلار خسارت تنها به اقتصاد كشورهاي چين، اندونزي و سنگاپور بزرگترين اقتصادهاي اين منطقه وارد شد.اما مهمترين اثر اين رخداد ركود اقتصادي شركت هاي حمل و نقل هوايي و وارد آمدن زيان هاي اقتصادي گسترده به آنان بود. شركت هاي حمل و نقل هوايي كه پس از حادثه يازدهم سپتامبر زيان هاي گسترده اي را متحمل شده بودند با شيوع بيماري سارس در آسياي جنوب شرقي بار ديگر با كاهش سفر دچار خسارات گسترده تري شدند. سال 2003 شايد براي شركت هاي حمل و نقل هوايي جهاني سالي فراموش نشدني بود چرا كه پس از ركود سال 2002 در سال 2003 شيوع بيماري سارس بسياري از اميدهاي آنان را براي بهبود اوضاع برباد داد. ادغام عمليات بسياري از شركت هاي حمل و نقل در آسياي جنوب شرقي نتيجه اين رخداد بود. در آمريكا و اروپا بسياري از شركت هاي حمل و نقل ورشكست و منحل شدند و بسياري از شركت هاي اروپايي در سال 2003 درهم ادغام و كنسرسيوم هاي مشتركي را تشكيل دادند تا هزينه هاي عملياتي خود را كاهش دهند. اين جداي از بيكاري بسياري از كاركنان اين شركت ها بود.دامنه بيماري سارس از طريق هنگ كنگ به كانادا در آمريكاي شمالي نيز كشيده شد ولي به سرعت كنترل و از شيوع آن جلوگيري شد.
تحول در چين
در اواسط ماه مارس سال 2003 چين كه اقتصاد روبه رشد آن ديدگان بسياري از كارشناسان اقتصادي جهان را خيره كرده بود شاهد يك تحول بزرگ ديگر بود. همزمان با تغييرات گسترده در سطح بالاي رهبري اين كشور كه منجر به جانشيني هوجين تائو به جاي جيانگ زمين در پست رياست جمهوري اين كشور شد براي نخستين بار اجازه عضويت سرمايه داران در كادر مركزي حزب كمونيست چين صادر شد. رهبران چين با اين تغيير خط مشي در پذيرش عضويت افراد غيروابسته به طبقه كارگر اجازه دادند تا صاحبان سرمايه نيز در اداره حكومت مشاركت كنند و از حاصل تلاش خود بهره مند گردند.
منطقه گرايي در آسياي شرقي سرعت گرفت
سران ده كشور عضو آ.سه.آن در ماه سپتامبر سال 2003 در اجلاس بالي اندونزي توافقنامه اي مهم را در زمينه گسترش همكاريهاي اقتصادي و تجاري منطقه اي بويژه ايجاد منطقه آزاد تجاري امضا كردند. با امضاي اين موافقتنامه، منطقه گرايي در آسياي شرقي و جنوب شرق سرعت گرفته است. براساس اين موافقتنامه كشورهاي عضو آ.سه.آن در يك زمانبندي مشخص تلاش خواهند كرد تا سال 2020 جامعه اقتصادي آ.سه.آن را تشكيل دهند. ساختار اين نهاد منطقه اي به مانند بازار مشترك اروپايي در دهه هاي 1960 و 1970 پيش بيني شده است. آ.سه.آن با جمعيتي در حدود 500 ميليون نفر و با سطح بازرگاني خارجي 720 ميليون دلاري آينده اي شكوفا و مؤثر در اقتصاد جهاني را تجربه مي كند. اين اتحاديه در فرايند وحدت اقتصادي خود از حمايت متغيرهايي همچون پشتوانه هاي اقتصادي منطقه اي نظير ژاپن و چين، بسترهاي اقتصادي داخلي تا بازارهاي جذاب منطقه اي، دسترسي آسان به منابع انرژي برخوردار هستند.
اجلاس سالانه اپك
كشورهاي عضو اپك نيز در اجلاس سالانه خود در ماه اكتبر سال 2003 بانكوك تايلند، بر ارتقاي سطح روابط تجاري بين اعضا و آزادسازي تجاري تاكيد كردند. در بيانيه نهايي اين اجلاس بر توافق هاي تجاري منطقه اي آزاد و متقابل و هماهنگ با سازمان جهاني تجارت تأكيد شده است. كشورهاي آسيايي، آمريكايي و اقيانوسيه حاشيه اقيانوس آرام اعضاي اپك هستند.
افزايش 20 درصدي ارزش يورو در برابر دلار
از جمله رويدادهاي بحث برانگيز اقتصادي در سال 2003، بالا رفتن ارزش برابري يورو در مقابل دلار بود كه در روزهاي آخر اين سال به بالاترين ميزان خود رسيد. براساس برخي گزارش ها، از جمله خبرگزاري فرانسه، ارزش يورو در مقابل دلار در سال 2003، 20 درصد افزايش داشته است. ارزش يورو در مقابل دلار از ماه نوامبر گذشته روند رو به رشد خود را آغاز كرد و به تدريج افزايش يافت به گونه اي كه در انتهاي سال 2003، به 24/1 دلار رسيد.
در اين رابطه سياست هاي دولت جورج بوش براي كاهش ارزش دلار و حمايت از دلار ضعيف تر دليل عمده به شمار مي آيد. اين سياست كه از جمله عوامل بهبود شرايط اقتصادي آمريكا در نيمه دوم سال جاري به شمار مي آيد. با هدف ايجاد رونق اقتصادي، افزايش اشتغال و مقابله با ركود تورمي در پيش گرفته شد. در شرايطي كه نظام پولي در كشورهاي صنعتي شناور بوده و عرضه و تقاضاي بازارها براي ارز تعيين كننده ارزش آن است، كاهش ارزش يوور نشان دهنده عرضه زياد دلار در بازارهاي جهاني است. در اين زمينه تراز تجاري آمريكا با اروپا مهم است. اگر تراز آمريكا با اروپا دچار كسري باشد، ارزش دلار كاهش مي يابد. اين كاهش زمينه ساز رشد صادرات آمريكا به اروپا و همچنين كاهش واردات اروپا به آمريكا و در نتيجه افزايش توليد و رونق اقتصادي شده است. اين سياست از سال هاي گذشته از سوي دولت ژاپن براي مقابله با ركود اقتصادي ده  ساله اين كشور اتخاذ شده و بارها با مخالفت آمريكا، اتحاديه اروپا و برخي از كشورهاي آسياي جنوب شرقي مواجه شده است.
به  نظر مي رسد با توجه به آثار مهم و مثبت اقتصادي كاهش ارزش دلار در برابر يورو اين روند در ماههاي ابتداي سال 2004 همچنان ادامه داشته باشد.