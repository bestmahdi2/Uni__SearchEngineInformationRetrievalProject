اختلاف نظر مراجع  علمي در مورد روشهاي پيش بيني زلزله
مسئول گروه بلاياي طبيعي پايگاه ملي داده هاي علوم زمين كشور اعلام كرد: نظريه هاي آزمايشگاهي مطرح شده اخير درباره پيش بيني وقوع زمين لرزه، به دليل عدم تطبيق با شرايط طبيعي، از لحاظ علمي قابليت توسعه به ايران و شهر تهران را ندارد.
در پي انتشار برخي شايعات پيرامون پيش بيني زلزله اي قريب الوقوع در تهران از سوي برخي كارشناسان خارجي، مهندس شهرام نصيري در گفت و گو با(ايسنا)، با رد اين شايعات خاطرنشان كرد: اواخر هفته گذشته پس از مطرح شدن برخي ادعاها در زمينه پيش بيني وقوع زمين لرزه، پايگاه ملي داده هاي علوم زمين كشور با حمايت سازمان زمين شناسي كشور متني را در اين زمينه تدوين كرد و به وزارت صنايع ارائه داد.
وي افزود: در اين متن تاكيد شده است كه اگرچه يك سري علائم هشدار دهنده براي وقوع زلزله وجود دارند، ولي با گذشت بيش از يك سده تحقيقات توسط محققان زلزله شناس هنوز روش قابل اطميناني براي پيش بيني زلزله ارائه نشده است.اين در حالي است كه خبرگزاري فارس به نقل از ناسا اعلام كرده است: اين سازمان در حال انجام تحقيقاتي است تا با بكارگيري تكنولوژي ماهواره اي زلزله چند روز، بلكه چند هفته قبل از وقوع قابل پيش بيني باشد.
ناسا مدعي است كه تحقيقات مذكور بر اين اساس است كه هر چند به نظر مي رسد كه زلزله ناگهاني رخ مي دهد ولي انرژي متراكمي كه از اين حادثه طبيعي منتشر مي شود ماهها بلكه سالها قبل از وقوع زلزله، زير پوسته زمين به وجود مي آيد و دانشمندان زلزله شناسي نمي توانند اين انرژي متراكم را ببيند و يا تشخيص دهند كه چه زماني اين انرژي متراكم به بالاترين حد فشار مي رسد.از سوي ديگر مسئول گروه بلاياي طبيعي پايگاه ملي داده هاي علوم زمين با اشاره به تحقيقات جمعي از اساتيد دانشگاه صنعتي شريف گفت: اين پژوهشگران با تحت فشار قرار دادن گرانيت در يك محيط آزمايشگاهي به اين نتيجه رسيدند كه اين فرايند به تشكيل ابر يوني منجر مي شود و اين ابر مدرك مناسبي براي پيش بيني زلزله است.مهندس نصيري افزود: اين فرضيه نخستين بار در مورد يك سنگ و در شرايط آزمايشگاهي خاص مطرح شده كه بر مبناي آن گسيختگي سنگ با توليد ابر يوني در ارتباط بوده است و تا كنون هيچ سندي در ارتباط با نمود واقعي آن در طبيعت ارائه نشده است. اين بدين معناست كه دو رويداد طبيعي كه همزمان رخ مي دهد(تشكيل ابر و رويداد زلزله)لزوما با يكديگر در ارتباط نبوده و نمي توان يكي را معلول ديگري دانست و در اين مسير پا را فراتر گذاشت و اين رابطه علت و معلولي را براي سراسر ايران و تهران توسعه داد.
«ژاكوب ياتس» محقق ناسا در اين باره گفت: چندين روش ماهواره اي براي تشخيص نشانه هاي فعاليت گسلهاي زلزله وجود دارد.وي افزود: در يك روش موسوم به اينسار(insar)كه دو عكس ماهواره اي از يك قسمت زمين در فرآيندي موسوم به «تركيب داده ها» با يكديگر ادغام مي شود، هرگونه تغييري در حركت پوسته زمين قابل تشخيص است.محققين معتقدند كه با استفاده از نتايج تحقيقات و به كارگيري اين تكنيك خواهند توانست حركتهاي ضعيف پوسته زمين را تشخيص دهد و اين حساسيت به همراه عكسهاي ماهواره اي به دانشمندان اين اجازه را مي دهد كه حركت زمين در اطراف گسل زلزله را با جزئيات بيشتر مشاهده كنند و نقاطي را كه انرژي متراكم در آنها منجر به وقوع زلزله قريب الوقوع مي شود، تشخيص دهند.