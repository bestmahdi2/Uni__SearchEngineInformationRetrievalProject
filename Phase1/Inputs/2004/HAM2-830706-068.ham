تا پايان برنامه چهارم توسعه، تعداد دانشجويان كشور سه برابر مي شود
ايسنا: تعداد دانشجويان دانشگاه هاي كشور تا پايان برنامه چهارم توسعه به 3 ميليون و 700 هزار دانشجو مي رسد.
دكتر حسن خالقي، معاون آموزشي وزارت علوم، تحقيقات و فناوري در جمع روساي دانشگاه ها، با بيان اين مطلب، سهم وزارت بهداشت را در اين ميان 120 هزار دانشجو عنوان كرد و افزود: بر اساس اين برنامه سهم بزرگي از دانشجويان كشور در دانشگاه هاي پيام نور تحصيل خواهند كرد كه اين ميزان تا پايان برنامه چهارم 600 هزار نفر خواهد بود.
وي گفت: همچنين تا پايان برنامه چهارم توسعه رشد 30 درصدي در مقطع كارشناسي ارشد دانشگاه پيام نور بوجود مي آيد و اين دانشگاه تا پايان سال 88 حدود سه هزار دانشجوي ارشد خواهد داشت و 250 دانشجوي دكتراي تخصصي نيز در اين دانشگاه تحصيل خواهند كرد.
به گفته معاون آموزشي وزارت علوم، تا پايان سال 88 حدود 500 هزار دانشجو در دانشگاه هاي جامع علمي كاربردي حضور خواهند داشت كه 470 هزار نفر از آنها در مقطع كارداني و حدود 30 هزار نفر نيز در مقطع كارشناسي ناپيوسته پذيرفته مي شوند.
دكتر خالقي در ادامه در بخش موسسات آموزش عالي غيردولتي و غيرانتفاعي نيز اجراي سياست هاي كيفي را مهم دانست و گفت: سعي مي شود تا پايان برنامه چهارم توسعه، ميزان دانشجويان اين موسسات از 50 هزار نفر به 450 هزار نفر برسد كه براي اين منظور بايد ساليانه 30 مركز تاسيس شود.
وي در ادامه سهم دانشگاه آزاد اسلامي در جمعيت دانشجويي كشور را تا پايان برنامه چهارم حدود 1 ميليون و 200 هزار دانشجو عنوان كرد.
معاون آموزشي وزارت علوم در ادامه سهم دانشگاه آزاد اسلامي در برنامه چهارم توسعه را 32 درصد بيان كرد.
وي در بخش ديگري از سخنان خود به تعداد فعلي اعضاي هيات علمي و ميزان آن در پيش نويس برنامه چهارم توسعه اشاره كرد و گفت:  وزارت علوم در حال حاضر داراي 14 هزار و 263 عضو هيات علمي است كه اين ميزان در سال 88 به 21 هزار و 875 عضو مي رسد،  دانشگاه هاي مربوط به وزارت بهداشت نيز امسال داراي 10 هزار و 812 عضو هيات علمي هستند كه اين رقم تا پايان برنامه چهارم به 11 هزار و 242 عضو مي رسد.
معاون آموزشي وزارت علوم در خاتمه خاطر نشان ساخت: دانشگاه آزاد اسلامي كه هم اكنون حدود 18 هزار و 513 عضو هيات علمي دارد، تا پايان برنامه چهارم توسعه بايد تعداد اعضاي هيات علمي خود را به 40 هزار نفر افزايش دهد و موسسات آموزش عالي غير دولتي و غيرانتفاعي نيز بايد 15 هزار عضو هيات علمي استخدام كنند.
گفتني است در حال حاضر در بخش دانشگاههاي دولتي 810 هزار نفر دانشجو و در بخش دانشگاههاي غيردولتي، پيام نور و آزاد 870 هزار دانشجو به تحصيل اشتغال دارند.