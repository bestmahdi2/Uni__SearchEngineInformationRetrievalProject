سال گذشته به ازاي هر 100 هزار نفر، 34 نفر بر اثر تصادفات رانندگي جان باخته اند
رشد جهاني تصادف
اگرچه آمار 8 روز اول نوروز نشان از رشد 9/14 كشته شدگان تصادفات داشت اما اميد داريم اين روند به زودي متوقف  شود.
استان تهران با 3763 مورد فوتي و 26هزار و 604 مصدوم و استان ايلا م با 93 مورد فوتي و 954 مصدوم كمترين تعداد فوت شده و مصدوم براثر تصادفات رانندگي را داشته اند
فقدان آمار و اطلاعات دقيق از ويژگي هاي مشترك كشورهاي توسعه نيافته محسوب مي شود. در شرايطي كه اين آمار مربوط به شاخص هاي اقتصادي نظير توليد ناخالص داخلي، سهم بخش هاي مختلف، ميزان توليدات و ستانده هاي هر بخش و... است، با آسيب هايي روبه رو مي شويم كه به لحاظ فرم متفاوت از آسيب هايي است كه در اثر فقدان آمار دقيق در خصوص سوانح و حوادث رانندگي در كشور ايجاد مي شود. اين مساله علاوه بر عدم تفكيك كارشناسي حوادث و تفسيرهاي مختلف نهادهاي متنوع مرتبط با مقوله حمل و نقل در كشور سبب نابساماني داده هاي اوليه مورد نياز براي بهبود بخشيدن به روند جاري و رو به رشد حوادث رانندگي در كشور است.
پرويز محسن پور معاون دفتر امور راه و ترابري در سازمان مديريت و برنامه ريزي معتقد است مهم ترين اقدام ضروري در اين خصوص، ساماندهي اطلاعات مربوط به فوت شدگان و مصدومان در بخش حمل و نقل و پيش بيني ساز و كارهاي مناسب براي ايجاد بانك اطلاعاتي از داده هاي ضروري است. به عنوان نخستين گام در اين زمينه، خود او به ارايه و تحليل آمارهاي مربوط به حوادث و سوانح رانندگي در كشور طي سال هاي 80 و 81 پرداخته است.
21 هزار و 873 نفر در سال 81 بر اثر تصادفات رانندگي فوت كرده اند كه نسبت به سال 80، به ميزان 9/10 درصد رشد داشته است(از اين تعداد 3/81 درصد را مردان و 7/18 درصد را زنان تشكيل داده اند)با توجه به اينكه تعداد فوت شده هاي اين سال، 56 هزار و 133 نفر است مي توان نتيجه گرفت كه بيش از يك سوم موارد فوتي ارجاعي به مراكز پزشكي قانوني(9/38 درصد)ناشي از تصادفات رانندگي بوده است.
همچنين معاينات مربوط به مصدومان ناشي از تصادفات رانندگي(داخل و خارج از شهر)، دومين رتبه را از حيث تعداد در بين معاينات باليني انجام شده در مراكز پزشكي قانوني كشور داراست. در سال 81، تعداد 167 هزار و 372 مورد معاينه مربوط به مصدومان ناشي از تصادفات در مراكز پزشكي قانوني كشور ثبت شده است كه نسبت به سال 80، 4/42 درصد رشد نشان مي دهد.
البته اين آمار مربوط به مجموع تصادفات درون شهري و برون شهري است. در حالي كه تفكيك اين دو آمار از هم براي تحليل موضوع بسيار ضروري است.
بيشترين فراواني فوتي هاي ناشي از تصادفات به ترتيب مربوط به استان هاي تهران با 3763 نفر(2/17 درصد)، خراسان 2040 نفر(3/9 درصد)و اصفهان با 1273 نفر(8/5 درصد)بوده است. همچنين كمترين فوتي هاي ناشي از تصادفات به استان هاي ايلام با 93 نفر(4/0 درصد)، كهگيلويه و بويراحمد با 158 نفر(7/0 درصد)و چهارمحال و بختياري با 185 نفر(8/0 درصد)اختصاص داشته است.
از نظر زماني بيشترين موارد فوتي ها متعلق به شهريورماه با 2445 نفر و كمترين آنها مربوط به ارديبهشت ماه با 1550 نفر بوده است.
اگر ميزان مرگ و مير ناشي از تصادفات رانندگي را بر حسب جمعيت كشور در نظر بگيريم، در سال 81، به ازاي هر 100 هزار نفر از جمعيت كشور 9/33 نفر بر اثر تصادفات رانندگي فوت كرده اند.
از مقايسه اين رقم با آمارهاي ديگر كشورهاي جهان مي توان پي برد كه ايران از جمله كشورهايي است كه بالاترين نرخ مرگ و مير ناشي از تصادفات رانندگي را داراست. بر اساس آمار منتشر شده در سال 1999، نرخ مرگ و مير ناشي از تصادفات به ازاي هر 100 هزار نفر، در كشورهاي پرتغال(21 نفر)، يونان(2/20 نفر)، ايتاليا(11 نفر)، آلمان(5/9 نفر)، سوئد(6/6 نفر)و انگلستان(9/5 نفر)بوده است.
بر اساس جمعيت استان ها، به ازاي هر 100 هزار نفر بيشترين نرخ مرگ و مير تصادفات رانندگي به استان هاي سمنان(80 نفر)، قزوين(61 نفر)و كرمان(53 نفر)اختصاص داشته است. استان هاي ايلام(17 نفر به ازاي هر 100 هزار نفر)، اردبيل(19 نفر به ازاي هر 100 هزار نفر)و چهارمحال و بختياري(24 نفر به ازاي هر 100 هزار نفر)كمترين ميزان مرگ و مير ناشي از تصادفات را داشته اند.
مقايسه رشد مرگ هاي ناشي از تصادفات رانندگي سال81  نسبت به سال 80 نشان مي دهد كه استان هاي يزد، سمنان و گيلان به ترتيب با 8/43، 1/35 و 32 درصد از بيشترين ميزان رشد برخوردار بوده اند. همچنين استان هاي اردبيل(4/-17 درصد)، ايلام(7/-14 درصد)و قم(72/13-درصد)بيشترين كاهش را در اين زمينه داشته اند.
رشد 42 درصدي تعداد مصدومان تصادفات 
معاينات مربوط به مصدومان ناشي از تصادفات، دومين رتبه را در بين معاينات باليني انجام شده در مراكز پزشكي قانوني كشور داراست. در سال 81، 167 هزار و 372مورد معاينه مربوط به مصدومان ناشي از تصادفات در مراكز پزشكي قانوني كشور ثبت شده است كه نسبت به سال 80، 4/42 درصد رشد نشان مي دهد. آمار ارايه شده گوياي آن است كه 78 درصد معاينات مربوط به مردان بوده و 22 درصد به زنان اختصاص داشته است.
استان هاي تهران با 26 هزار و 604 مورد(9/15 درصد)، خراسان با 21 هزار و 707 مورد(13 درصد)، گيلان با 12 هزار و 685 مورد(6/7 درصد)و اصفهان با 12 هزار و 32 مورد(2/7 درصد)بيشترين معاينات مصدومان تصادفات رانندگي را به خود اختصاص داده اند. كمترين معاينات مصدومان تصادفات مربوط به استان هاي كهگيلويه و بويراحمد با 946 مورد، ايلام با 954 مورد وبوشهر با 1533 مورد بوده است.
نكته قابل توجه اينكه بررسي ميزان معاينه مصدومان ناشي از تصادفات بر حسب جمعيت كشور بيانگر آن است كه به ازاي هر 100 هزار نفر جمعيت كشور، 259 مورد معاينه مصدوم ناشي از تصادفات رانندگي در مراكز پزشكي قانوني انجام شده است. همچنين بر حسب هر 100 هزار نفر جمعيت، بيشترين ميزان معاينه هاي انجام شده به استان هاي گيلان(552 مورد)، سمنان(515 مورد)، مازندران(413 مورد)و يزد(410 مورد)اختصاص داشته است. استان هاي سيستان و بلوچستان با 93 مورد، كردستان با 137 مورد و كرمان با 142 مورد به ازاي هر 100 هزار نفر كمترين ميزان اين معاينات بر حسب جمعيت را داشته اند.
منبع: ماهنامه ترابران