نمايشگاه دائمي گل و گياه در شرق تهران راه اندازي مي شود
شهرداري منطقه 15 تهران در نظر دارد با راه اندازي نمايشگاه دائمي گل و گياه، اين منطقه را به يكي از منابع توليد و تكثير گل و گياه تبديل كند.
شهردار منطقه 15 تهران همچنين از راه اندازي نخستين كلينيك تخصصي گل و گياه در جنوب شرق تهران در خرداد ماه سال جاري خبر داد.
«سيدمحمود نصري» افزود: توانمندي اين منطقه در راه اندازي اين كلينيك، نقش بسزايي در بهينه سازي فضاي سبز تهران خواهد داشت.
به گفته وي، اين كلينيك كه در زميني به مساحت بيش از 400 متر مربع احداث مي شود، قابليت ارائه تمامي خدمات مرتبط با توليد و نگهداري گل و گياه را خواهد داشت.
وي گفت: هم اكنون سرانه فضاي سبز در اين منطقه 18 سانتي متر است كه راه اندازي كلينيك مذكور زمينه استفاده شهروندان از گل و گياه، سالم سازي فضاي عمومي شهر و نيز گسترش اين فضا را فراهم مي سازد.
«نصري» گفت: توليد و تكثير گل و گياه در حد لازم در اين كلينيك انجام مي شود تا شهروندان دسترسي مناسبي به انواع گل هاي خانه اي و آپارتماني داشته باشند.
وي با اشاره به برگزاري كلاس هاي آموزشي در اين كلينيك، افزود: شهروندان اين منطقه نيز مي توانند با تماس تلفني، اطلاعات موردنياز خود را درخصوص گل و گياه دريافت كنند و كارشناسان با حضور در منازل آنها آموزش هاي چهره به چهره را ارائه خواهند كرد.
به گفته شهردار منطقه 15 تهران، اين شهرداري در نظر دارد با برپايي نمايشگاه تخصصي گل و گياه، بخشي از نيازهاي گل و گياه شهر تهران را تأمين كند.