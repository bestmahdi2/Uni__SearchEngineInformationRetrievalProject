30دستگاه آمبولانس اورژانس اين هفته  از گمرك ترخيص مي شود
گروه اجتماعي: مشكل ترخيص 30 دستگاه آمبولانس از گمرك با دستور رئيس گمرك ايران قرار است اواخر هفته حل شود، اما موضوع خريد 500 دستگاه ديگر به دليل عدم گشايش اعتبار، معطل مانده است.
به گزارش همشهري دكتر قائم پناه معاون وزير بهداشت، درمان و آموزش پزشكي در گفتگوي اختصاصي با خبرنگار ما ضمن اعلام اين مطلب گفت: آمبولانس هايي كه در داخل ساخته مي شوند آمبولانس كلاس پايين هستند و استاندارد لازم را براي فعاليتهاي پزشكي و درماني ندارند و فقط بيمار را حمل مي كنند. دكتر محمد جعفر قائم پناه، معاون توسعه، مديريت و منابع وزارت بهداشت افزود:آمبولانس بايد به گونه اي باشد كه قدرت موتور آن به حداكثر شتاب ممكن برسد ولي متأسفانه آمبولانس هاي ساخت داخل چنين ويژگي را ندارند.
وي در خصوص ترخيص 30 دستگاه آمبولانس مستقر در گمرك گفت: عليرغم اينكه بايد به آمبولانس ها عوارض گمركي تعلق نگيرد با اين تفاسير ما حاضريم عوارض گمركي را بپردازيم ولي هنوز اين كار عملي نشده است.
دكتر قائم پناه افزود: از سال گذشته مبلغ 11 ميليارد تومان به شركت ايران خودرو ديزل طي قراردادي پرداخت نموده ايم متأسفانه به قرارداد ها عمل نكرده  اند و 33 دستگاه آمبولانس وارد كشور شده و در گمرك قرار دارند. عليرغم يك ماه پيگيري هاي مكرر هنوز اداره گمرك اعلام نكرده است كه حق عوارض اين آمبولانس ها چقدر است تا با پرداخت آن آمبولانس ها وارد ناوگان شوند.
وي افزود: همكاران ما در وزارت صنايع تمايل به ورود خودروهاي خارجي به كشور ندارند، حتي اگر به قيمت جان مردم باشد، اين در حالي است كه هر روز تأخير در ترخيص اين آمبولانس ها خسارات جاني به دنبال دارد. وي پرداخت 11 ميليارد تومان به شركت ايران خودرو ديزل و عمل نكردن اين شركت به تعهدات خود را شانه خالي كردن از زير بار مسئوليت دانست. از سوي ديگر اعياني مسئول خريد خودرو دانشگاههاي علوم پزشكي كشور در وزارت بهداشت كه پيگيري امور اداري مربوط به اين آمبولانس ها را بعهده دارد به خبرنگار ما گفت: براساس قراردادي كه با شركت ايران خودرو ديزل منعقد شده، سالي 600 دستگاه آمبولانس كه 30 دستگاه آن به صورت cbu براساس قرارداد و بقيه بصورت ckv يعني به منظور ايجاد اشتغال در اينجا مونتاژ مي شوند وارد ناوگان اورژانس مي شوند. وي در پاسخ به سئوال خبرنگار ما كه از سوي گمرك نامه اي براي روزنامه ارسال شده كه وجود 30دستگاه آمبولانس اورژانس كشور را در گمرك انكار مي كند گفت: اين 30 دستگاه در گمرك غرب مستقر است وپروانه گمركي آن به نام شركت ايران خودرو ديزل مي باشد.
وي افزود: به دستور آقاي كرباسيان، رئيس گمرك ايران به لحاظ ضروري بودن آمبولانس ها قرار است تا آخر هفته آنها را از گمرك ترخيص كنيم تا بعدعوارض گمركي آن پرداخت شود.
اعياني گفت: قرار است اين 30 دستگاه آمبولانس بين دانشگاههاي علوم پزشكي سراسر كشور توزيع شود. دكتر قائم پناه در پاسخ به سئوال خبرنگار ما در خصوص خريد 500 دستگاه آمبولانس از خارج و دليل مسكوت ماندن پرداخت 100 ميليون دلار وام بانك جهاني براي خريد اين آمبولانس ها گفت: از طريق بانك جهاني دو مناقصه بين المللي برگزار كرديم كه در يكي برنده شديم و منجر به عقد قرارداد شد، طبق قانون بايد گشايش اعتبار مي كرديم تا وام بانك جهاني را دريافت كنيم، ولي متأسفانه به دليل مشكلات موجود داخلي 3 2، ماه است كه درگير اخذ مجوز از وزارت بازرگاني هستيم و در نهايت منجر به اين شده است كه در هيات دولت مطرح شود كه گشايش اعتبار انجام شود يا خير؟ به محض تصويب، اقدام به خريد آمبولانس ها خواهيم كرد.