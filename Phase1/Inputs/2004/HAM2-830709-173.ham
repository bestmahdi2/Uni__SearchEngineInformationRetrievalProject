نگاه
7 نكته درباره پيرگوشي
پيرگوشي چيست؟
پيرگوشي نوعي افت شنوايي است كه به تدريج با بالا رفتن سن در بيشتر افراد ايجاد مي شود. كم شنوايي در سنين سالمندي ضايعه شايعي است. در حدود 35- 30 درصد بزرگسالان در سنين 65 و 75 سالگي دچار كم شنوايي اند. تخمين زده مي شود 50-40 درصد افراد بالاي 75 سال شنوايي شان افت كرده است.
كم شنوايي هاي مربوط به پيرگوشي غالباً در اصوات فركانس زير است. به عنوان مثال براي بعضي افراد شنيدن صداي چهچهه يك پرنده يا صداي زنگ زدن تلفن نزديك شان مشكل است. ولي ممكن است همان فرد بتواند صداي بم كاميوني را از پايين خيابان بشنود.
پيرگوشي علل متفاوتي دارد. در بيشتر موارد علت آن تغييرات گوش داخلي فرد است كه با بالا رفتن سن به وجود مي آيد. اما تغييرات گوش مياني يا تغييرات كلي در راه عصبي شنيداري به مغز نيز ممكن است سبب بروز كم شنوايي شوند. پيرگوشي غالباً در هر دو گوش است و هر دو را به يك اندازه متأثر مي كند. از آنجا كه روند افت شنوايي تدريجي است، افرادي كه دچار پيرگوشي مي شوند ممكن است متوجه كم شدن شنوايي خود نشوند.
علائم پيرگوشي چيست؟
در صورت وجود پيرگوشي، اصوات آهسته تر و با وضوح  كمتر به نظر مي رسند. اين امر سبب مي شود شنيدن و درك گفتار مشكل تر شود.
افراد دچار پيرگوشي ممكن است چند مورد از موارد زير را تجربه كنند:
* به نظر مي رسد ديگران به صورت نجوا يا زمزمه صحبت مي كنند.
* شنيدن و افتراق اصوات زير نظير «س» و «ش» براي آنان مشكل است.
* درك محاورات به ويژه در صورت وجود اصوات زمينه مشكل است.
* شنيدن صداي مردان از صداي زير زنانه راحت تر است.
* برخي اصوات به نظر آزاردهنده يا خيلي بلند مي آيند.
* ممكن است دچار وزوز گوش(صداي زنگ، غرش يا هيس هيس در يك يا هر دو گوش)هم باشند.
علل ايجاد پيرگوشي چيست؟
كم شنوايي حس عصبي در اثر اختلال در گوش داخلي يا عصب شنيداري ايجاد مي شود. پيرگوشي معمولاً يك اختلال شنوايي حس عصبي است و در اغلب موارد در اثر تغييرات تدريجي گوش داخلي ايجاد مي شود. اثرات جمع شونده قرار گرفتن در معرض اصوات مربوط به ترافيك يا كارخانجات صنعتي، محيط هاي كاري پرسر و صدا، تجهيزات صدادار و موسيقي بلند در طي ساليان متوالي مي تواند سبب ايجاد كم شنوايي حسي عصبي شود. كم شنوايي حسي عصبي غالباً به دليل آسيب ديدن سلول هاي مويي(گيرنده هاي حسي گوش داخلي)ايجاد مي شود. اين امر ممكن است در اثر عوامل ارثي، بالا رفتن سن، بيماري هاي مختلف و اثرات جانبي برخي داروها(آسپيرين و بعضي از آنتي بيوتيك ها)باشد.
پيرگوشي ممكن است در اثر تغيير در ذخيره خوني گوش ايجاد شود. اين حالت در بيماري قلبي، فشار خون بالا، اختلالات رگي ناشي از ديابت يا ديگر اشكالات خوني به وجود مي آيد.
گاهي اوقات پيرگوشي، ضايعه شنوايي انتقالي است به اين معنا كه كاهش حساسيت به صدا ناشي از ناهنجاري در گوش خارجي و يا گوش مياني است. اين ناهنجاري ها شامل كاهش عملكرد پرده صماخ يا كاهش عملكرد سه استخوانچه كوچك گوش مياني است كه امواج صوتي را از پرده ضماخ به گوش داخلي مي رسانند.
چه اقداماتي مي توان انجام داد؟
بيشتر كم شنوايي هاي ناشي از قرارگيري در معرض اصوات بلند قابل پيشگيري اند. آگاهي از منابع بالقوه صداساز نظير آژيرهاي خطر، ماشين هاي برف روب و چمن زني، اره هاي مكانيكي و وسايل خانگي پرصدا حائز اهميت اند. گوشي ها يا پلاك هاي گوشي مي توانند از گوش ها محافظت كنند و بايد براي جلوگيري از آسيب هاي شنوايي از آنان استفاده شود. اصوات بسيار بلند روزمره در محيط كار يا منزل مي توانند براي شنوايي خطرساز باشند. دوري از اصوات بلند و كاهش زمان قرارگيري در معرض اين نوع اصوات روزمره، سودمند است.
براي كمك به افراد دچار پيرگوشي راه هاي بسياري وجود دارد. براي برخي از آنان، سمعك راه حل مناسبي است. وسايل كمك شنيداري سبب مي شوند در برخي موقعيت ها شنيدن براي آنان راحت تر شود. تلفن هاي مجهز به تقويت كننده مثالي از اين نوع وسايل است. مثال ديگر، دستگاه هاي fm است كه اصوات را با يا بدون سمعك واضح تر مي كنند. اين دستگاه ها امواج صوتي را مانند يك راديو به گوش ها مي فرستند. آموختن گفتارخواني(لب خواني)- استفاده از نشانه هاي بينايي براي درك بهتر گفتار- نيز به افراد دچار پيرگوشي كمك مي كند صحبت هاي مخاطب خود را بهتر درك كنند.
سمعك مناسب چگونه انتخاب مي شود؟ 
براي ارزيابي ميزان كم شنوايي و انتخاب راهكار تقويتي مناسب، مشاوره با متخصصين آموزش ديده خاصي كه به صورت تيمي كار مي كنند ضروري است. پزشك متخصص گوش و حلق و بيني،فرد دچار مشكل شنوايي را ارزيابي مي كند و هر گونه بيماري يا اختلالي افزون بر مشكل اصلي را تشخيص و مورد درمان قرار مي دهد. شنوايي شناس، متخصصي است كه ميزان شنوايي را ارزيابي و نوع كم شنوايي را مشخص مي كند. شنوايي شناس پس از ارزيابي كامل شنوايي تعيين مي كند كه سمعك مي تواند مفيد باشد يا خير. فرد كم شنوا مورد مشاوره قرار مي گيرد و در مورد چگونگي كمك سمعك به بهبود موقعيت هاي شنيداري به او توضيحاتي داده مي شود. پس از آن شنوايي شناس آزمون هايي را جهت تعيين سمعك مناسب انجام مي دهد و سمعكي را انتخاب مي كند كه شنوايي و درك گفتار فرد را به حداكثر برساند.
سمعك براي اكثر افراد مسن دچار كم شنوايي سودمند است گرچه ميزان اين سودمندي بستگي به نوع و ميزان كم شنوايي فرد دارد.
نكات ارتباطي مهم
اگر شما يا يكي از آشنايانتان دچار كم شنوايي ناشي از پيرگوشي هستيد، اين نكات را با اعضاي خانواده، دوستان و همكارانتان در ميان بگذاريد.
* روي خود را به سمت فرد دچار كم شنوايي كنيد. طوري كه او بتواند چهره شما را هنگام صحبت كردن ببيند.
* اطمينان حاصل كنيد هنگام صحبت كردن نور از روبه رو به شما مي تابد. اين امر سبب مي شود فرد دچار كم شنوايي حالات چهره، ژست ها و حركات لب و بدن شما را ببيند و ارتباطش راحت تر شود.
* راديو و تلويزيون را هنگام گفت وگوها خاموش كنيد.
* هنگام غذا خوردن يا زماني كه دهانتان را با دستانتان پوشانيده ايد، صحبت نكنيد.
* كمي بلندتر از معمول صحبت كنيد اما فرياد نزنيد. فرياد زدن، ريتم گفتار شما را تغيير مي دهد.
* با سرعت طبيعي صحبت كنيد و در اداي اصوات اغراق نكنيد.
* هر زمان كه مقدور بود موضوع صحبت را به فرد دچار كم شنوايي بگوييد.
* در صورتي كه فرد متوجه صحبت شما نشد، آن را در جملات كوتاه تر و ساده تر بيان كنيد.
* در رستوران يا در جمع هاي خاص صندلي يا محلي را انتخاب كنيد كه دور از شلوغي و نواحي پر سرو صدا باشد.
از كجا مي توانيم اطلاعات بيشتري كسب كنيم؟
شما مي توانيد براي كسب اطلاعات بيشتر به دانشكده هاي توانبخشي تهران، ايران و شهيد بهشتي همچنان تمامي مراكز شنوايي سنجي درمانگاه  ها، بيمارستان ها و مراكز بهزيستي مراجعه فرماييد. سايت هاي اينترنتي زير براي كسب اطلاعات به زبان انگليسي پيشنهاد مي شود:
htpp://www.audiology.org/
htpp://www.asha.org
htpp://www.hei.org/
htpp://www.shhh.org/
htpp://www.entnet.org
clerc center. gallandet,edu/infotogo/index.htm/
ترجمه: گيتا موللي، كارشناس ارشد شنوايي شناسي
منبع: http://www.nidcol