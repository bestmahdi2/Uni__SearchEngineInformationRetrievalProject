مدير كل دفتر بهداشت و تغذيه آموزش و پرورش خبر داد:
شناسايي 200 دانش آموز مبتلا به ايدز
گروه علمي فرهنگي: در حالي كه تخمين زده مي شود بيش از 30 هزار بيمار مبتلا به hiv ايدز در كشور وجود دارد و ضرورت هاي آموزش و پيشگيري از گسترش اين بيماري برنامه ريزي جامع و مناسب را طلب مي كند، وزارت آموزش و پرورش با اجراي چند طرح آموزش پيشگيري از ايدز طي سال هاي اخير به مبارزه با اين بيماري مهلك رفته و در تازه ترين گزارش هاي خود از وجود 200 دانش آموز مبتلا به ايدز در كشور خبر داده است.
به گفته مديركل دفتر بهداشت و تغذيه آموزش و پرورش بر اساس آخرين آمار وزارت بهداشت، حدود 200 دانش آموز به ايدز مبتلا هستند كه اين ابتلا بيشتر از طريق انتقال مادر به جنين و آن نيز به علت اعتياد تزريقي پدران بوده است.
دكتر رياض غيرتمند گفت: آموزش پيشگيري از ايدز با برنامه ريزي و سياستگذاري كارشناسان در زمينه چگونگي و ادغام پيامهاي پيشگيري از hiv( ايدز)، سال آينده وارد مقطع دبستان و راهنمايي مي شود.
وي اظهار كرد: در سال جاري، برنامه ريزي، فعاليتهاي گروهي و آموزشهاي لازم در اين زمينه انجام مي شود تا در سال 84 اين آموزشها در قالب مهارتهاي زندگي، بسيار سبك و به تناسب رشد فكري و عاطفي دانش آموزان اجرا شود.
وي گفت: نحوه ارائه آموزشهاي پيشگيري از ايدز براي دانش آموزان دبستان و راهنمايي بيشتر مرتبط با مهارتهاي زندگي پايه نظير مهارتهاي تصميم سازي، حل مسأله و برخورد با مشكلات، قاطعيت نه گفتن، مهارتهاي انزجاري، تفكر خلاق و نقاد جهت برخورد دانش آموزان با موقعيتهاي پرخطر آتي خواهد بود.
وي با اعلام اجراي طرح آموزش پيشگيري از ايدز در پايه اول متوسطه كل كشور طي سال گذشته، به ارزشيابي انجام شده طرح در 5 استان كشور اشاره كرد و خبر داد: نتايج نهايي ارزشيابي برنامه آموزش پيشگيري از ايدز بزودي اعلام مي شود.
به گفته غيرتمند، طبق آخرين اعلام وزارت بهداشت بيش از 7 هزار مبتلا به ايدز در كشور وجود داشته و تخمين زده مي شود كه تعداد مبتلايان 5 تا 6 برابر اين تعداد باشد كه از بين بيش از 7 هزار مبتلا، كمتر از يك درصد آنها دانش آموز هستند.
سال گذشته يك ميليون و 300 هزار دانش آموز پايه اول مقطع متوسطه تحت پوشش آموزش پيشگيري از ايدز قرار گرفتند كه نتايج مقدماتي ارزيابي از اجراي اين طرح نشان داده است كه آگاهي دانش آموزان پايه اول متوسطه نسبت به دانش آموزان پايه دوم كه تحت پوشش آموزشها قرار نگرفتند، افزايش يافته؛ اما متأسفانه در تغيير نگرش آنها اختلال معناداري ديده نشده است.
دكتر بهنام فرهودي عضو هيأت علمي دانشگاه و از كارشناسان پيشگيري و مبارزه با ايدز در گفت وگويي با خبرنگار ما شناسايي 200 دانش آموز مبتلا به ايدز را در مقايسه با آمار كل مبتلايان(بيش از 30 هزار نفر)رقمي قابل پيش بيني دانسته، گفت: بررسي هاي انجام شده در يكي از مراكز نگهداري از معتادان نشان مي دهد كه سن تزريق براي معتادان به مواد مخدر از 10 تا 55 سال بوده و طبيعي است كه تعدادي از اين افراد دانش آموز هم باشند.
وي با تأكيد بر ضرورت اتخاذ تدابيري مشخص براي پيشگيري از رفتارهاي پرخطر كه منجر به گسترش hiv(ايدز)مي گردد، گفت: بي ترديد آموزش هاي ما مي بايست دو جنبه داشته باشد، در درجه اول ويژگي آگاهي رساني و بعد شفافيت و صراحت در حالي كه هنوز محتواي آموزشي در مدارس ما از صراحت و شفافيت لازم برخوردار نبوده و گروه هاي سني پايين را تحت پوشش قرار نمي دهد.