رفاه
هزينه درمان معتادان 40 ميليارد تومان
اگر نگاه به معتادان به منزله نگاه به يك بيمار باشد، قطعا درمان در اولويت قرار خواهد گرفت. دكتر علي هاشمي، جانشين رئيس جمهور در ستاد مبارزه با مواد مخدر گفت: اختصاص 40 ميليارد تومان به درمان، بازتواني و كاهش آسيب 5/7 درصد معتادان جامعه براي سال84 در جلسه ستاد مبارزه با مواد مخدر به تصويب رياست جمهوري و رئيس ستاد رسيد.هاشمي گفت: مقايسه عملكرد تطبيقي 7 ساله دوره فعلي رياست جمهوري در مقايسه با دوره قبل نشان دهنده رشد 69 تا 482 درصدي مقابله با عرضه مواد مخدر، رشد 120 تا 600 درصدي كاهش تقاضا به خصوص در 3 ساله اخير در مقايسه با دوره قبل، رشد 78 درصدي كشفيات مواد مخدر، رشد 4/30 درصدي اشرار كشته شده و كاهش 30 درصدي شهدا به معناي حرفه اي شدن روند مقابله با مواد مخدر بوده است.وي با اشاره به اينكه اقدامات تخصيصي به دستگاه هاي درماني از 5 درصد قبل از سال 80 به 15 درصد در دو سال اخير افزايش يافته است، تصريح كرد: با توجه به ضرورت ساماندهي معتادان خياباني و محدوديت ظرفيت زندان ها و نيز مراكز درماني و آمارهاي موجود مبني بر اينكه حداقل 57 درصد موارد ايدز ناشي از استفاده از سرنگ مشترك، خدمات كاهش آسيب شامل راه اندازي كلينيك هاي مثلثي خدمات همزمان ايدز، اعتياد، بيماري هاي مقاربتي، مركز گذري dic، برنامه هاي ارايه سرنگ و لوازم بهداشتي و فعال سازي سازمان هاي غيردولتي در اين زمينه به همراه توسعه شيوه هاي نوين درمان دارويي و غيردارويي از 2 سال پيش راه اندازي شده است. وي چرخش نگاه به معتادان از كيفرمدار به درمان مدار را از جمله اصلاحات پيش بيني شده در قانون مبارزه با مواد مخدر عنوان كرد و افزود: نامتناسب بودن جرم و مجازات معتادان، فقدان مقررات لازم در زمينه جلوگيري از طرق تطهير درآمدهاي نامشروع در كشور قبل از كشف جرم و شروع تحقيقات قضائي، ابهام در خصوص امكان كشت خشخاش براي مصارف دارويي و صنعتي و ابهام در زمينه تامين امكانات مالي مبارزه و عدم شفافيت در بودجه و هزينه ها از جمله ايرادات قانون فعلي بوده كه در قانون پيشنهادي جديد اصلاح شده است.