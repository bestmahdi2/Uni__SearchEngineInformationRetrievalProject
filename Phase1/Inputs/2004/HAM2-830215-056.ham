بازسازي كلي ممنوع
ارگ بم وديسني لند
كارگاه نجات بخشي ارگ بم با حضور كارشناسان خارجي و داخلي آغاز شد.
راندولف لانگن باخ از فعال ترين اعضاي اين نشست به شمار مي رود. او آرشيتكت و متخصص تكنولوژي مرمتي است و با راه حل هاي مشخص و علمي خود به دنبال متقاعد كردن كارشناسان ديگر است. او يكي از اهداف بازسازي ارگ را، بازگرداندن تصوير نمادين ارگ به آن مي خواند: «منظور من از تصوير نمادين هويت بنا به عنوان يك اثر هنري معماري است كه تا پيش از زلزله آن را از بناهاي ديگر متمايز مي كرد.»
لانگن باخ در خصوص ميزان بازسازي ارگ بم مي گويد: «براي اين سوال پاسخي نمي توان داد. در اين زمينه درست و غلط وجود ندارد و همه چيز به اراده فرهنگي و سياسي جامعه بستگي دارد. به اعتقاد من بازسازي كلي ارگ بم و رها كردن كلي آن به حال خود، دو رويكرد افراطي است كه بايد از آنها دوري كرد. در صورت بازسازي كلي، با چيزي شبيه ديسني لند مواجه خواهيم بود كه هيچ ارزش تاريخي و باستان شناختي ندارد. علاوه بر اين بودجه مالي عظيمي نيز براي اين كار لازم است كه صرف آن به هيچ وجه منطقي نيست. حتي در صورت وجود چنين بودجه اي اولويت هزينه آن براي ساخت بيمارستان و مدرسه و... مورد نياز بمي ها خواهد بود.
در صورتي هم كه ارگ را به حال خود رها كنيم، پس از چند سال بر اثر فرسايش و تخريب، چيزي از آن باقي نخواهد ماند. در واقع يك راه حل ميانه، شيوه ايده آل برخورد با اين قضيه است كه حتي از نظر اقتصادي نيز به صرفه خواهد بود.»
آوارهاي ناشي از زلزله را بايد چه كرد؟ اين سوالي است كه ذهن بسياري را به خود مشغول مي كند. آيا مي توان آنها را مجددا در بازسازي استفاده كرد، آيا بايد آنها را به كلي جمع آوري كرد؟
از نظر لانگن باخ راهكارهاي متفاوتي وجود دارد. آن بخشي از خشت ها كه به كلي خرد شده اند، بهتر است به صورت خاك درآيند و به زمين بازگردانده شوند. عده اي معتقدند اين خاك ها، خاك كشاورزي خوبي خواهد بود و خشت هايي كه سالم و بي نقص مانده اند، مي تواند براي ساخت قسمت هاي تازه به كار رود. او با نظر برخي از كارشناسان كه مي گويند با استفاده از خشت هاي خرد شده مي توان خشت هاي تازه ساخت مخالف است و مي گويد: «خشت هايي كه با استفاده از خشت هاي قديمي خرد شده مي توان ساخت به نسبت خشت هاي تازه استحكام خوبي ندارند و به همين دليل استفاده از خشت هاي خرد شده براي ساختن خشتي تازه منتفي است.»