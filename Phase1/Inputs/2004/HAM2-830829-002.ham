به بهانه جشنواره فيلم كوتاه تهران
كوتاه اما واقعي
بيست و يكمين دوره ملي و نهمين دوره بين المللي جشنواره فيلم كوتاه تهران از روز چهارشنبه با نمايش بيش از 500 فيلم كوتاه ايراني و خارجي در تهران و چند شهر ديگر كشور آغاز شده است.
طي سال هاي اخير و با توجه به ارزش نهادن به فيلم كوتاه و فيلمسازان اين گونه سينمايي، سينماي كوتاه ايران توانسته رشد قابل توجهي كند و حداقل به لحاظ كميت آثار توليدي و بعضاً كيفيت آثار پيشرفت خوبي را نشان دهد.
طي چند سال اخير جشنواره هاي متعددي مخصوص فيلم كوتاه برگزار شده اند كه اين امر خود باعث به تصويركشيدن ضعف ها و قوت هاي فيلم كوتاه در ايران است.
اهميت يافتن فيلم كوتاه در جشنواره فجر و حتي جشن خانه سينما مي تواند به رشد اين سينما كمك كند و باعث ترغيب فيلمسازان و تشويق آنها براي ممارست و فعاليت بهتر در اين حيطه سينمايي شود.
جشنواره فيلم كوتاه تهران محل مناسبي براي كشف و شناسايي استعدادهاي تازه فيلمسازي است. استعدادهايي كه در صورت حمايت و هدايت مناسب مي توانند آينده اي تازه و افقي نو را در سينماي ايران ترسيم كنند.
جشنواره امسال از چهار بخش رقابتي تشكيل مي شود.
بخش مسابقه ملي الف(قطع حرفه اي: دي وي كم، يتاكم، 35 ميلي متري و 16 ميلي متري). هيات انتخاب شامل فرشاد فرشته حكمت، وحيد موساييان،روبرت صافاريان و مهدي فرودگاهي پس از بررسي هزار فيلم كوتاه رسيده به جشنواره، 124 فيلم را جهت نمايش در اين بخش برگزيده اند. در اين بخش 78 فيلم متعلق به شهرستان ها و 46 فيلم متعلق به تهران است.
در بخش مسابقه ملي ب(قطع غيرحرفه اي: svhs، vhs، هشت ميلي متري)470 فيلم به دفتر جشنواره ارسال شده كه در نهايت حدود 48 فيلم براي شركت و رقابت در جشنواره پذيرفته شده است.
منوچهر طياب، مجتبي راعي، محمدرضا سكوت، سهيلا نجم به همراه اكبر نبوي آثار اين دو بخش را قضاوت خواهند كرد.
بخش بين المللي
از 54 كشور جهان حدود 720 فيلم براي شركت در جشنواره ارسال شده كه در نهايت 61 فيلم از 32 كشور جهان نمايش داده خواهند شد. آلمان با هشت فيلم، ايران و انگلستان با هفت فيلم، فرانسه با پنج فيلم و روسيه و اسكاتلند با سه فيلم حضوري چشمگير در اين بخش دارند. بخش تازه جشنواره هم كه به سينماي معناگرا اختصاص دارد به فيلم هاي كوتاه حوزه سينماي معناگرا در ايران و خارج از كشور خواهد پرداخت.
در اين بخش از ميان 425 فيلم ايراني و 310 فيلم خارجي متقاضي، 47 فيلم از 14 كشور جهان پذيرفته شده اند و به نمايش درخواهند آمد.
ايران در اين بخش 27 فيلم دارد، فرانسه پنج فيلم و آلمان، دانمارك، لهستان هركدام دو فيلم.
بخش هاي جنبي
يكي از مهم ترين بخش هاي جنبي جشنواره امسال مرور فيلم هاي كوتاه دانمارك و نيز فيلم هاي كوتاه فيلمسازان مسلمان منطقه است.
مرور آثار يك فيلمساز، محسن اميريوسفي با نمايش فيلم خواب تلخ و نيز چهار فيلم كوتاه او، مرور  آثار يك تصويربردار، بايرام فضلي با نمايش 11 فيلم كوتاهي كه او تصويربرداري كرده از جمله بخش هاي جنبي جشنواره امسال هستند.
ضمناً آثار فيلمسازان فيلم كوتاه دفاتر اروميه و مهاباد نيز در بخش جنبي جشنواره به نمايش درخواهند آمد.
نشست هاي تخصصي، كارگاه هاي فيلمسازي
در طول جشنواره نشست هاي تخصصي مختلفي برگزار خواهد شد. روز اول نشست هيات داوران مسابقه ملي و در روزهاي بعد كريستيان براد تامسپون از دانمارك(داور بخش بين الملل)، ماكس هانسلي و هانس شوبر از سوئيس(نمايندگان يونيكا اتحاديه فيلمسازان آماتور جهان)و الكساندرا فينلي از انگليس(كانال چهار انگليس)مهمانان نشست هاي تخصصي خواهند بود.
از سوي ديگر در طول سه روز از جشنواره كارگاه هاي تخصصي فيلمنامه(با حضور ناتالي آلمونز و كازال فيلمنامه نويس هلندي)، همكاري هاي فرهنگي و توليدات مشترك(با حضور كاترين لوكوك از فرانسه نماينده همكاري هاي فرهنگي كميسيون اروپا)و كارگاه صدا(با حضور رولاند واژ صدابردار و صداگذار مشهور صربستاني)برگزار خواهند شد.