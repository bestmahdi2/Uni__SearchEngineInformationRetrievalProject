صندوق بين المللي پول:
چشم انداز اقتصاد ايران مطلوب است
گروه اقتصادي: صندوق بين المللي پول در گزارش سال 2004 خود كه روز گذشته انتشار يافت، چشم انداز اقتصاد ايران را «مساعد» توصيف كرد و عامل اصلي اين نگاه مثبت را، شرايط مطلوب بازارهاي نفتي دانست. به گزارش خبرنگار ما به نقل از واشنگتن تايمز، صندوق بين المللي پول در ارزيابي خود از اقتصاد ايران طي يك سال اخير اين گونه نتيجه گيري كرده است: ذخاير نفتي ايران اين كشور را در شرايط مناسب اقتصادي قرار داده است. همچنين نرخ بيكاري در ايران روند رو به تنزلي دارد و ميزان بدهي هاي خارجي اين كشور نيز پايين باقي مانده است.
به اين تحولات مثبت بايد به افزايش اعتماد به نفس در حوزه اقتصاد، افزايش فعاليت بخش خصوصي و سرمايه گذاري مستقيم خارجي اشاره كرد.
البته در گزارش صندوق بين المللي پول به ايران هشدار داده شده، در اقتصادش تحول بوجود بياورد و تنها وابستگي به نفت نداشته باشد. در عين حال بايد بيشترين بهره را از قيمت بالاي نفت ببرد.
نرخ رشد اقتصادي كشور براساس گزارش صندوق بين المللي پول از اقتصاد ايران در سال 2003 ميلادي، 7/6 درصد و نرخ تورم معادل
6/15 درصد بوده است.در اين گزارش نرخ بيكاري در ايران از
2/12 درصد در سال 81 به 2/11 درصد در سال 82 كاهش يافته است.
ايران در اين سال روزانه 8/3 ميليون بشكه نفت توليد كرده و متوسط قيمت نفت صادراتي ايران نيز برابر 28 دلار در هر بشكه برآورد شده است.
براساس اين گزارش، خالص دارايي هاي خارجي ايران در سال گذشته ميلادي با 6/3 درصد كاهش روبه رو شد و اعتبار پرداختي به بخش خصوصي 39 درصد افزايش يافت.