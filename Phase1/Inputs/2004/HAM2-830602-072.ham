مطالبات پزشكان از تأمين اجتماعي ماهانه پرداخت مي شود
گروه اجتماعي - ليلا خاكسار: 55 درصد پرداختهاي تأمين اجتماعي در بخش غيرمستقيم مربوط به پزشكان است كه تاكنون با چند ماه تأخير پرداخت مي شد اما با برنامه ريزي انجام شده تلاش مي شود اين مطالبات به صورت ماهانه پرداخت شود.
دكتر سليماني ضمن اعلام اين مطلب همزمان با مراسم روز پزشك افزود: امسال در حدود 860 ميليارد تومان براي درمان مستقيم و غيرمستقيم در سازمان تأمين اجتماعي اختصاص يافته كه 400 ميليارد تومان آن براي خريد خدمت از پزشكان طرف قرارداد هزينه مي شود.وي افزود: سازمان تأمين اجتماعي كشور به عنوان دومين نهاد خدمت رسان در امور درماني و بهداشتي كشور با در اختيار داشتن 75 بيمارستان و 270 درمانگاه زمينه اشتغال مستقيم 30 هزار پرسنل درماني و شش هزار پزشك را فراهم كرده است.
دكتر سليماني ضمن اشاره به اينكه خريد دستگاههاي مدرن مشكل بيماران و بيمارستان را حل نمي كند، افزود: بايد تعريفي دقيق از سطح درمان و مطالبات بيماران داشته باشيم.
دكتر سلطانعلي فلاح، قائم مقام سازمان تأمين اجتماعي نيز در اين مراسم گفت: خدمت رساني مناسب و با كيفيت در مراكز درماني متعلق به سازمان تأمين اجتماعي و طرف قرارداد، موجب شده تعداد بيماران تحت پوشش سازمان تأمين اجتماعي كه طي سالهاي 81 و 82 به خارج از كشور اعزام شده اند به حداقل برسد به گونه اي كه از 26 ميليون بيمه شده تأمين اجتماعي در اين مدت فقط 70 نفر براي درمان به خارج از كشور اعزام شده اند.در مراسم تقدير از پزشكان و مسئولان مراكز طرف قرارداد سازمان تأمين اجتماعي از 56 پزشك سراسر كشور با اهداي لوح يادبود تقدير شد.