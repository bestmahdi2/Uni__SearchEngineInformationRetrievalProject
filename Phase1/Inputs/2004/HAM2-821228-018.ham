گزارش صفحه درمانگاه براي شب عيد
سوزن و جوالدوز
اديب وحداني 
صفحه درمانگاه اولين صفحه روزانه پزشكي در مطبوعات ايران است كه شروع آن از يك مديريت جسور بر مي آمد. طبيعتا همه مي دانستند كه مردم دوست دارند چيزهايي را درباره سلامتي و بهداشت خودشان بدانند. بسياري هم معتقد بودند كه مردم مي ترسند و به خاطر ترسشان، حاضرند به دقت بخوانند تا بهتر بدانند از آنچه كه موجب ايجاد بيماري ها مي شود و از راه هايي كه مي توان به كمك آنها سلامتي روحي و جسمي را حفظ كرد يا بهبود بخشيد. كيفيت زندگي افراد به طور مستقيم به سلامتي جسمي آنها و به نحوي زيرپوستي و نامحسوس، اما بسيار تاثيرگذار به حفظ تعادل ظريف و شكننده رواني آنها بستگي دارد ودر جوي كه عمده مردم به انحاي مختلف سعي در بهبود كيفيت زندگي شان دارند و ابزارهاي مختلف را براي نيل به اين هدف اساسي شان به كار مي گيرند، كار صفحه درمانگاه خيلي سخت نبود، اما اينكه در حين اجراي وظايف معلوم، بتوانيم به فرهنگ سازي در زمينه هاي مختلف علوم پزشكي و علوم مرتبط به آنها بپردازيم، وظيفه اي بود كه خودمان گردن خودمان گذاشتيم و طبيعتا نمي دانيم كه به نتيجه رسيده ايم يا نه؟
يك نفر از هر پنج نفر
اولين گزارش خبري ما به وضع نامطلوب روحي - رواني بر مي گشت. اينكه 20 درصد از مردم به نحوي محتاج به مشاوره ها و خدمات جدي درماني هستند، محرك براي نوشتن گزارش تحليلي ما شد و يك گفت وگوي مفصل با دكتر محمدتقي ياسمي را در برنامه كاريمان داشتيم كه حاضر بودند به عنوان يك روانپزشك بي هيچ پيش شرطي به گفت وگو با روزنامه بنشينند، اما به عنوان يك مقام مسوول، طي بوروكراسي اي، لازم بود كه نه در حوصله ما بود و گويا، اتمام آن به ميل مسوولان هماهنگ كننده.
روز جهاني ايدز
ايدز تقريبا هر سال مهم ترين عنوان خبري بهداشت - سلامتي - پزشكي جهان است، به طوري كه براي مثال مجله بي مزه و عصا قورت داده اي مثل «تايم بين المللي» هم حتي «مرد سال1988» اين نشريه را دكتر «ديويد هو» اعلام كرد كه راه درمان بسيار مشروطي را براي درمان بيماران مبتلا به ايدز معرفي كرده بود. ايدز يك بيماري رفتاري بسيار مهم است كه سخن گفتن درباره آن در كشورهايي با نظام هاي اخلاقي جدي امري سهل و ممتنع است. در اين جور كشورها تقبيح ايدز اصلا نيازي به دليل آوردن ندارد، اما سخن گفتن درباره آن هزار دليل لازم دارد و ده ها جور نكته بايد در نوشتن يك پاراگراف درباره ايدز در ايران مد نظر قرار بگيرد. حفظ مرز ظريف اخلاقي جامعه ايراني در كنار اطلاع رساني درباره ايدز و تغيير تلقي مردم و جامعه پزشكي درباره اين بيماري را در دستور كارمان قرار داديم. چندين گزارش و يادداشت و خبر وحتي ترجمه شعر به تناوب و سر حوصله در اينباره چاپ شد. اينجا هم فرصت را غنيمت مي دانيم تا بلند بگوييم: «ابتلا به ايدز فقط نتيجه انحراف نيست» و همين جا باز متذكر شويم كه «مبتلايان به ايدز طبق قانون حق دارند از حقوق شهروندي برخوردار شوند.»
جوالدوز به جامعه پزشكي 
يادداشت «ترس شاه كليد است» را كه عليرضا آشوري درباره برخورد نادرست بسياري از اعضاي خانواده پزشكي با مبتلايان به بيماري هاي رفتاري نوشته بود تنها مطلبي نبود كه درباره فاميل هامان! چاپ كرديم و در انتقاد تند به آنها. يك گزارش درباره مطب هاي مشتركي كه تخصص هاي پزشكان مشغول به كار در آنها ربط خاصي به هم نداشت، يك گزارش مفصل از نشميل تبريزي، همكار نويسنده ستون «يك بيماري» درباره بيمارستان شهداي تجريش و گزارش از بيمارستان قلب شهيد رجايي، از توليدات همكاران تحصيلكرده در رشته هاي گروه پزشكي در اين صفحه بود و بازتاب دادن اعتراض هاي مردم نسبت به فعاليت هاي برخي از همكاران عزيز وظيفه ما.
سوزن به ديگران 
انعكاس نتيجه هاي فعاليت هاي كساني كه زندگي خود را وقف كارهايي كرده اند كه «خدمت رساني به مردم» بهترين نام آنهاست و بيان و اعتراض به مشكلاتي كه پيش روي آنها قرار گرفته، كمترين كاري است كه مي توان جهت خدمت به مردم انجام داد.
چرا خدمت به مردم؟ چون وقتي كه شرايط مناسبي براي كار يك مجموعه فراهم بيايد، آن مجموعه با كمترين اصطكاك كار مي كند و بيشترين پرونده را پيدا مي كند. مثال ها آنقدر زياد و دم دست اند كه ذكرشان نه لازم مي نمايد و نه حتي ممكن. در ميان پزشكان هم بسيار بودند چهره هايي كه دل به كار داده بودند كه از ميان آنها به سراغ دكتر عبدالحسين معزي رفتيم كه كاشف يك روش جديد براي جلوگيري از عود آفت هاي دهان بود و دكتر عليرضا روفيگري كه كار پرسود دندانپزشكي زيبايي را روزهايي از هفته به نفع كار پرزحمت ساخت پروتزهاي فك و صورت و بازگرداندن چهره طبيعي بيماران به شدت آسيب ديده(كساني كه تصادف كرده اند يا مبتلايان به سرطان)به كنار گذاشته. همچنين سراغ دكتر بيژن اخوان آذري رفتيم كه از كار دستش به عنوان معجزه ياد مي شود و يك صفحه كامل «يك شهروند» ايرانشهر كه ميهمان آن بوديم، هم براي اداي دين جامعه علمي ايران به اين استاد، بسيار كم بود.
بم و اضطرار
ارايه آموزش هاي عمومي درزمينه اطلاعات لازم اضطراري پزشكي و كمك هاي اوليه آنقدر كم است كه وقتي صفحه درمانگاه روزنامه را در روزهاي غم انگيز و سرد زلزله بم به آن اختصاص داديم، هيچ كس اعتراضي نكرد. دكتر شهرام صادقي(متخصص طب فيزيكي)براي ما سنگ تمام گذاشت و دكتر پيمان ميرشاهوله و هر آن كس ديگري كه از او ياري طلبيديم، به ما كمك كردند تا بتوانيم چيزهايي لازم را در زمينه كمك هاي اورژانس به خوانندگان معرفي كنيم. بعد از آن ما ستون اضطرار را به تناوب چاپ كرديم و باز هم چاپ مي كنيم، اما هيچ كس به ما نگفت كه چه كسي مسوول طراحي استراتژي يا استراتژي هايي براي بهبود اطلاعات مردم در زمينه هايي است كه به تمام معني كلمه حياتي اند.
عنوان هاي جالب؟ خبري 
احتمالا همه يا بچه دار شده اند يا مي شوند يا حدس مي زنند كه بشوند. پس مي خواهند درباره چيزهايي از جنسrh، سكته قلبي، جنون گاوي يا سگي و چيزهايي از اين قبيل بدانند. اگردر جهان هر 50 سال يكبار، يك نفر مثل صدام بيايد، هر 1000 سال يكبار قايم مي شود و هر دو هزار سال يكبار، يك صدام دستگير مي شود كه كلي هم بدل دارد. همه مي خواهند بدانند صدام چطور شناخته شد؛ ما اين را گفتيم. نوبل هم يك عنوان خبري بين  المللي است و البته شب يلدا يك عنوان خبري مهم داخلي و بسيج براي واكسيناسيون سرخك طبيعتا مانند آن. درباره همه شان نوشتيم و درباره بسياري چيزهاي مشابه.
بعضي از عنوان ها وقتي مطرح مي شوند مهم مي شوند. مثل جراحي هاي فك و صورت و دلايل و ضروريات ارتودنسي كه دومي را دكتر عبدالرضا جميليان برايمان نوشتند. همين طور است موضوع هاي طب ورزشي كه به زحمت دقيق دكتر شهرام صادقي تهيه مي شد و نوشته هايي درباره بيماري لوپوس( مانالقماني)كادوسه(نماد پزشكي، مجيد ميرزا باقي)جراحي از راه دور، خالكوبي،كلينك  بيماري هاي پستان، پيوند اعضا، لب شكري ها. لاغري و چيزهايي از اين دست كه مطالبي درباره آنها به همت جمعي از نويسندگان هميشه در صفحه هست و همين طور بيماري هاي مشترك دام و انسان به همت دكتر دادمند.
بحث خوشمزه خورد و خوراك
خورد وخوراك يك ستون پرطرفدار است ونوشته هاي سارا صرافي زاده و ايمان محسني. همه اگر خيلي كهنه باشند هم مال يكي دو ماه قبل اند، مي توانيد مطمئن باشيد با خورد و خوراك درمانگاه، به روز مي شويد. مهتاب وشاداب صفرزاده خسروشاهي هم مرتب مطالب مفصل موضوعي را در همين راستا تهيه مي كنند. تعدادي مطلب درباره لاغري را هم از سايت هاي مختلف، خودمان ترجمه مي كنيم اما در سرويس يك نفر اضافه وزن 20 كيلويي دارد و يك نفر همين قدر كمبود وزن!
وضع مالي
امور مالي هميشه و همه جا از مهمترين دغدغه هاست، هيچ وقت روساي دانشگاه به خاطر كتك خوردن يك رزيدنت( گزارش هر پزشك، يك بادي گارد)يا كلاهبرداري از پزشكان، گزارش هاي متعدد يا حتي مديريت نادرست و بي برنا مگي در هزينه كردن سوبسيد مصوب 270 ميلياردي دارو(گزارش لاله ميراسكندري)، يا نبود استراتژي در تدوين برنامه براي علمي شدن ربط اينترنت و پزشكي( مديريت اطلاعات پزشكي)و... در دفتر وزير بهداشت تحصن نكردند اما به خاطر عدم پرداخت هزينه ها توسط وزارت بهداشت كاري كردند كه وزير به خبرنگاران به شوخي گفت: «مي ترسم شيشه ها راهم بشكنند.» انگار در پزشكي هم حرف ماركس صادق است كه «اقتصاد زيربناست.»
پزشكي ديگر
جدا از اين مسايل جدي، مسايل جدي ديگري هم وجود دارند كه مردم آنها را شوخي مي گيرند و شوخي شوخي كار دست خودشان مي دهند. هوميوپاتي، بودرماني، لارودرماني اسانس درماني، نوردرماني و... موضوعاتي هستند كه در دنيا به صورت جدي مورد بحث و بررسي قررا مي گيرند و در ايران، گاه ذيل عنوان معجزه و در برخي ديگر از مواقع تحت عنوان «شامورتي بازي» به كل نفي مي شوند. درباره بيشتر اين چيزها، چيزهايي نوشتيم. درباره انرژي درماني ننوشتيم چون ديديم يك بار چه دردسري براي بچه هاي سرويس حوادث روزنامه درست شده بود و آنها كه خودشان با گزارش يك بيمار كليوي براي ما دردسر درست كرده بودند، هر روز بايد چهره طرفدار يا فاميل يك انرژي درمانگر راتحمل مي كردند. ما از اين حوصله ها نداشتيم.
فقط سعي شد يك نگاه آكادميك در اين مباحث مطرح شود تا مردم به وقت مراجعه به اين درمانگرهاي «پزشكي ديگر» بدانند كه به چه توجه كنند تا اصل را از قلب تشخيص دهند. همكاران نويسنده اين مطالب به خاطر نوشتن آنها در رسانه ها مطرح شدند.
در هزار بار گفتن يك حرف
در باب هزار بار گفتن يك حرف و تغييري ايجاد نشدن در واقعيتي كه قابل اصلاح است بسيار مي توان گفتن و مثال آوردن. اين كه مردم سرخوددارو مي خرند و مي خورند و تشخيص مي دهند و درمان مي كنند و طول مدت درمان تعيين مي كنند و به سراغ افرادي مي روند كه شرايط آنها را قبول كنند. بسيار نوشتيم، ديگر ننويسيم.