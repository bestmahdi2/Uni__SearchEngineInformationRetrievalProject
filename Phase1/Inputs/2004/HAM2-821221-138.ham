كمي دير، اما نويد بخش
زخم عقل
دفتر شعرهاي مسعود كيميايي
نشر ورجاوند
تيراژ: 5000 نسخه
چاپ اول: زمستان 82
مي خواهم كمي تا قسمتي! با مسعود كيميايي آشتي كنم.
اين آشتي را انتشار دفتر شعر «زخم عقل» سبب مي شود و آن قهر از فيلم هاي بسيار بد اوست. حتي تيتراژ(عنوان بندي)عباس كيارستمي هم در «سربازهاي جمعه»، نجات بخش نبوده و نخواهد بود، مگر آن كه آن دسته از دوستداران سينماي كيارستمي، وسوسه شوند. آن گونه كه من وسوسه شدم و «سرباز هاي جمعه» را ديدم و قهرم با سينماي كيميايي و شخص كيميايي عميق تر شد. چرا بايد به رودربايستي لب از سخن ببندم و نگويم كه كيميايي بعد از «تجارت»، «فرياد» و «اعتراض» مي بايست كار فيلمسازي را رها مي كرد. چه اشكالي دارد كه آدمي پس از مدتي كار و بارش را عوض كند؛ مگر اين همه معلم كه تدريس را رها كردند و در آژانس ها، مسافركشي مي كنند، تغيير شغل نداده اند؟
كيميايي، بايد خيلي پيش از اينها به سراغ قصه نويسي و شعر مي رفت.
اگر مي گويم «كمي تا قسمتي» از آن روست كه شعرهاي دفتر «زخم عقل» به مرحله شعر ناب نرسيده اند. هنوز تيغه چاقوهاي كيميايي در اين شعرها برق مي زند. هنوز از تصوير روي جلد كتاب مي توان پي برد كه كيميايي مرز «شعر» و «شعار» را نمي داند.
در شگفتم از اين همه يكدندگي او، كه مي خواهد همه بار را خود به سر منزل مقصود برساند. شايد دعوت از كيارستمي براي ساختن تيتراژ «سربازهاي جمعه» اين نويد را بدهد كه او بالاخره مي خواهد بفهمد كه سينما يك كار جمعي است. مگر حاتمي كيا كه مونتاژ «برج مينو» را به بهرام بيضايي سپرد، ضرر ديد؟ كه نديد، كه فصل بالا رفتن از دكل با ضرباهنگ تقطيع هاي بيضايي، فصلي درخشان شد.
دومين شعر از كتاب «زخم عقل»، شعري است با عنوان: «احمدرضا». شعر اين گونه آغاز مي شود: «احمدرضا بود...» همين شعر 46 سطري را، اگر به احمدرضا كه هست، مي داد، شك ندارم كه با حذف پنج سطر، شعر نابي مي شد. سطرهايي كه احمدرضا حذف مي كرد، همين هاست كه من هم كه ادعاي درك و فهم شعر را ندارم حذف مي كردم:
«و با هر سياستي كه آمد،
شناسنامه ديگري گرفت».
«چه خوب كه دوست مني»
«تو را هم بايد بعد از مرگت سراغ گرفت؟»
«تو كه مي داني كمر به قتل ما دارند»
و يا شعر «حسادت»(ص 27)هفت سطر بند دوم شعر زايد است و همان هفت سطر بند اول شعر كاملي است:
«اين همه حسود بودم و نمي دانستم
نسيمي كه از كنارت
موذيانه مي گذرد
به چشم هاي آشنا و پرآزار،
كه بي حيا نگاهت مي كند
به آفتابي كه فقط تلاش گرم كردن تو را دارد
حسادت مي كنم»
همين هفت سطر كافي است. تازه اگر من بودم، مي نوشتم: «به آفتابي كه مي خواهد تو را گرم كند».
دعوا و قهر من با كيميايي از زبان فارسي شُل ولق و بي اصل و ريشه اوست در ديالوگ هاي فيلم هايش. آخر چه طور مي شود، كسي كه در جواني آن ديالوگ زيباي گفت وگوي قيصر با دايي را نوشته است و يا آن زبان بي نظير و فوق العاده را براي «بهمن مفيد»، روز به روز و فيلم به فيلم بنشيند و همه حرف هايش را با فارسي شُل ولق و بي اصل و بي ريشه بنويسد، يك جا و آن وقت آن را خرد كند و هر قسمتش را در دهان يكي از شخصيت هاي فيلمش بگذارد(به همين سرباز هاي جمعه نگاه كنيد)كه گويي همه يك كاراكترند و همه يك جور حرف مي زنند. مگر مونولوگ بهمن مفيد در قيصر، شبيه حرف هاي قيصر با دايي بود؟
آن وقت من در شگفتم از اين سطرهاي درخشان، پاك در «زخم عقل»:
«صداي جنگ در خيابان هاي آشناي ما
بعد از ظهر يك تعطيلي را
به هم ريخت
فقط تو ميان شراب
قديمي نشدي»
شعر: «تفنگ»
«صدايي كه از انتهاي زمستان، سبز مي خواند»
شعر: «احمدرضا»
«ما كه به سوي فراق مي رويم
بيا خوشترش بداريم
روييدن گياه و انگور، ترس ندارد
باران عصر تابستان و عشق، ترس دارد»
شعر: «روييدن گياه»
و سطرهاي ديگر و ديگر و ديگر و تمام شعر «تبار»(ص 36)، كه علاوه بر زباني پاك، از «زبان شعر» بهره دارند. اين «زبان شعر» اين حسرت را به دنبال مي آورد، كه اي كاش كيميايي شعر نوشتن را جدي مي گرفت.
مي خواهم در مقايسه اي نامربوط بگويم كه «زخم عقل»، از اولين كتاب شعر «شاملو»(آهنگ هاي فراموش شده)و اولين كتاب شعر «فروغ»(سير)و حتي اولين كتاب شعر احمد رضا احمدي(طرح)بسي سرتر است، كيميايي بايد بجنبد. فرصت زياد نيست، اين شروع خوب مي تواند بسيار نويد بخش باشد.
مسعود كيميايي دير، خيلي دير به فكر انتشار شعرهايش افتاد، اگر وقتي را كه عاشقانه، اما پرت از سينما گذراند بر سر شعر مي گذاشت، امروز شاعري داشتيم كه شعرش حرف اول را مي زد و نه سينمايش، همان طور كه شاملو در شعرش حرف اول را مي زند، نه در اباطيلي به نام سناريو براي فيلمسازي.
«زخم عقل»، اولين كتاب شعر مسعود كيميايي شاعر، البته از اقبال مسعود كيميايي فيلمساز بهره مي برد(كمتر به خاطر دارم اولين كتاب شعر از شاعري در 5000 نسخه چاپ شود)قدر اين شهرت و معروفيت را بايد دانست. كيميايي بايد بداند مردم مسئول شاعر و فيلمسازشان هستند، همچون شازده كوچولو كه مسئول گل خود بود، چرا كه به او آب داده بود، او را زير حباب گذاشته بود، براي او پناهگاه يا تجير ساخته بود. اين مردم، حق دارند با گلشان قهر كنند و آشتي كنند.
منصور ملكي