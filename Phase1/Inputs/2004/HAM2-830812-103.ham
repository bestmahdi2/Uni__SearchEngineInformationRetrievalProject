گفت وگوي امروز
70 درصد پسته توليدي ايران به كشورهاي غيراروپايي صادر مي شود
گروه اقتصادي: صادرات پسته به عنوان يكي از محصولات صادراتي كشورمان در چند سال اخير با چالش هايي مواجه شده، ايجاد موانع متعدد از سوي اتحاديه اروپا برسر راه صادرات اين محصول و كنترل هاي سختگيرانه اين اتحاديه براي پسته ايران ازجمله اين چالش ها است.
با مجتبي خسروتاج رييس كل سازمان توسعه تجارت ايران و معاون وزير بازرگاني پيرامون وضعيت صادرات پسته در سال جاري و اقداماتي كه براي رفع مشكلات موجود براي صادرات اين محصول صورت گرفته، گفت وگو كرده ايم.
***
* دلايل كاهش صادرات پسته در 6 ماهه نخست سال جاري نسبت به مدت مشابه سال گذشته كدام است؟
- معمولا توليد پسته اين گونه است كه يك سال پرمحصول و سال ديگر كم محصول است و امسال سال كم محصول توليد پسته مي باشد. در سال گذشته ركورد صادرات پسته در سال هاي قبل و بعد از انقلاب را شكستيم. در سال 82 نزديك به 900 ميليون دلار(860 ميليون دلار)صادرات پسته داشتيم درحالي كه در 8 سال پيش، ميزان صادرات پسته از 150 ميليون دلار تجاوز نمي كرد. روند توليد پسته در داخل كشور و بازاريابي اين محصول در سطح جهان از عوامل موثر در افزايش توليد پسته بوده است. به دليل اينكه سال جاري سال كم محصول پسته است قطعا نسبت به سال گذشته كاهش صادرات پسته را شاهد خواهيم بود و گزارش هايي كه از توليد امسال داريم حاكي از آن است كه تا پايان امسال حداكثر 110 الي 120 هزار تن توليد پسته خواهيم داشت. اگر اين آمار صحيح باشد قطعا بايد نسبت به سال گذشته كاهش توليد را شاهد باشيم و معمولا در آمار صادرات پسته نيز شاهد اين روند بوده ايم و يك سال افزايش و سال ديگر كاهش صادرات پسته داشته ايم.
* مشكلاتي كه اتحاديه اروپا براي صادرات پسته ايران فراهم كرده ناشي از چه مسايلي است؟
- آنچه امروزه در كشورهاي اروپايي داراي اهميت ويژه اي بوده و از حساسيت بالايي برخوردار است توجه به كيفيت مواد و كالاهاي غذايي مي باشد و دنيا به سمت اعمال كنترل شديدتر واردات و صادرات اين مواد و كالاها پيش مي رود.
بايد همه كساني كه دست اندركار صنايع غذايي و كشاورزي هستند بدانند كه توجه به كيفيت عرضه از موضوعات بسيار بااهميت است. چند سال پيش اتحاديه اروپا مشكلي را براي صادرات پسته ايران به وجود آورد و عنوان شد كه در بعضي از نمونه هاي پسته ايراني نوعي آلودگي قارچي(افلاتوكسين)وجود دارد كه در نتيجه كشورهاي اروپايي نسبت به اين مساله حساسيت بيشتري نشان دادند، گرچه اتحاديه اروپا نيز معتقد است كه برخي ايراداتي كه به پسته ايران وارد شده بود در سطح بين المللي چندان منطقي نبوده و بايد كشورهاي اروپايي نيز خود را با استانداردهاي جهان تطبيق دهند نه اينكه استانداردهايي بالاتر از استانداردهاي جهاني را اعمال كنند.
* چه اقداماتي براي رفع اين مشكل در داخل و خارج از كشور صورت گرفته است؟
- طي 2 سال گذشته از طريق ارتباط مستمر با اتحاديه اروپا، نمايندگاني از اين اتحاديه به كشورمان اعزام شده اند تا در جريان اقدماتي كه هرساله براي رفع مشكل و بهبود كيفيت پسته در ايران انجام شده قرار گيرند. همچنين با برپايي نشست هاي مداوم با بخش كنترل غذايي اتحاديه اروپا توسط وزارت جهاد كشاورزي، موسسه استاندارد، وزارت بهداشت و اتحاديه صادركنندگان خشكبار كشورمان، اين اتحاديه را در جريان اقداماتي كه براي ارتقاي كيفي محصولات غذايي خصوصا پسته در كشورمان درحال انجام است قرار داده ايم. از سوي ديگر صادركنندگان پسته كشورمان نيز در زمينه بازارهاي جديدي كه كنترل هاي بسيار سخت اتحاديه اروپا را نداشته و با استانداردهاي بين المللي حركت مي كنند فعال بوده و توانسته اند با برقراري ارتباط با ساير كشورها بازارهاي هدف بسيار متنوعي براي خشكبار و خصوصا پسته فراهم كنند به نحوي كه اكنون اروپا سهم كمي در خريد پسته ايران داشته و بيش از 70 درصد پسته توليدي كشورمان به كشورهاي غيراروپايي صادر مي شود.