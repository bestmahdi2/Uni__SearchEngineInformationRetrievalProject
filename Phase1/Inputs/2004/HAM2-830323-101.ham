ساخت فضاي سبز و فرهنگي در زندان قصر زندان قصر تحويل شهرداري شد
گروه شهري - جمشيد پور اسكندر: زندان قصر پس از انتقال كامل زندانيان به ندامتگاه ها و زندان هاي ديگر، رسما و بطور كامل تحويل شهرداري تهران شد.
به گزارش خبرنگار ما، مجموعه زندان قصر پس از گذشت چند دهه با كاركرد زندان و ندامتگاهي، چهارشنبه هفته گذشته تحويل شهرداري تهران شد تا با تبديل آن به يك مجتمع فرهنگي و فضاي سبز مورد استفاده عموم شهروندان قرار گيرد.زندان قصر كه روزگاري نه چندان دور در خارج از شهر قرار داشت به دليل رشد جغرافيايي و كالبدي شهر، ناخواسته در بافت مسكوني قرار گرفت و از اين رو تبعات منفي در عرصه مسائل زيست محيطي و ترافيكي به وجود آورد.
پس از پايان جنگ و آغاز مديريت نوين شهري، موضوع انتقال زندان قديمي تهران به خارج از شهر و نيز تغيير كاربري آن به يك فضاي فرهنگي و فراغتي از يك دهه گذشته به طور جدي پيگيري شد. موضوع انتقال زندان قصر و تغيير كاربري آن در اين مدت به يك مطالبه جدي از سوي مديريت شهري و شهروندان تبديل شد.
افراد و كانونهايي كه موضوع را دنبال مي كردند با بيان توجيهات علمي و ضرورت هايي كه داراي پشتوانه عقلي بود، لاجرم متوليان اداره زندانهاي كشور را متقاعد ساختند تا اين زندان به تدريج به مشاركت شهرداري به خارج از شهر منتقل شود. در تعاملي كه بين مديريت شهري و قوه قضاييه به عمل آمد مقدمات تغيير كاربري زندان قصر فراهم شد. مقرر گرديد سازمان زندانها، زندان قصر را به تدريج تخليه كرده و زندان ديگري در منطقه فشافويه بسازد و شهرداري نيز اعتباري بالغ بر 12 ميليارد تومان به سازمان زندانها بدهد.بدين نحو زندان قصر كه نخستين زندان مدرن ايران به شمار مي رود ماهيت و كاركرد اوليه خود را از دست داد و به مردم بشارت داده شد كه به زودي يك مجتمع فرهنگي و فضاي سبز جايگزين زندان مي شود.زندان قصر در سال 1308 و در دوره پهلوي اول ساخته شد و پس از آن در دوره هاي مختلف، ساختمانهاي جديد به بناي اوليه آن اضافه شد به نحوي كه در حال حاضر اين زندان در زميني به وسعت 12 هكتار قرار دارد.
با تملك اراضي زندان قصر، عملا با ساخت يك مجتمع عظيم فرهنگي و فضاي سبز شاهد افزايش سرانه  هاي فراغتي، فرهنگي و فضاي سبز در منطقه 7 تهران خواهيم بود.
در حال حاضر سرانه فضاي فرهنگي و فضاي سبز در اين بخش از شهر تهران حدود 5/2 متر مربع است.
محمدجواد محمدي زاده - معاون خدمات شهري شهرداري تهران با اظهار اين مطلب كه در پي پرداخت طلب باقيمانده سازمان زندانها كه حدود يك ميليارد تومان بود، زندان قصر به شهرداري واگذار شد، مي افزايد: شنبه(امروز)با مهندس مشاور درباره طراحي فضاي زندان قصر جلسه اي داريم و قرار است مجموعه اي از موزه انقلاب، بخش هاي فرهنگي، كتابخانه و مراكز تفريحي و خدماتي تاسيس  شود.
همچنين حسين صادقي با اظهار خشنودي از واگذاري زندان قصر به شهرداري تهران تاكيد مي كند: بخشهايي از بناهاي اين زندان نظير كلاه فرنگي به عنوان نمادي از آثار تاريخي حفظ خواهد شد.