ستون ما
خنده دار است اگر...
شهرام فرهنگي 
قصه كه به سر رسيد از ته دل خنديديم. هميشه ماجرا به همين شكل است؛ اول تحت تأثير قرار مي گيريم و دستپاچه مي شويم، بعد از شدت هيجان سر به ديوار مي كوبيم و آخرش به وحشت بي دليلي كه در دل داشتيم، مي خنديم و فراموشش مي كنيم.
آخرش ما نفهميديم چرا سروكله اين پيشگوها هميشه وقتي پيدا مي شود كه ما سوژه لازم را برايشان فراهم كرده ايم. مثلا كسي پيش از وقوع زلزله بم يا همين زمين لرزه اخير به ما هشدار نداد كه بايد مواظب زير پايمان باشيم اما بعد دهان به دهان پيچيد كه فلاني اين زلزله را پيش بيني كرده بود و حالا هم گفته است كه تكان هاي شديد ديگري هم در راه است.
يك پيشگوي چيني كه ظاهرا مو لاي درز پيش بيني هايش نمي رفت، گفته بود كه تهران حداكثر تا سه شنبه گذشته با خاك يكسان مي شود. يك شخصيت داخلي هم وعده اي ديگر داده بود و فلان فالگير هم در فنجان قهوه دختر همسايه منيژه خانم ترك هاي وحشتناكي ديده بود.
دروغ چرا؟ ما كه وقتي گفتند به خاطر زلزله خيز بودن تهران بحث تغيير محل پايتخت مطرح شده، گفتيم: ما آرزوهايمان را به زلزله نمي فروشيم. بر خود لرزيديم، هر شب بي خوابي كشيديم و ترجيح داديم اغلب ساعات زندگي را در پارك ها و يا بيرون از تهران پشت سر بگذاريم. دروغ چرا؟ ما تمام شايعات را باور كرديم.
حالا خيلي راحت است كه زودباوري خودمان را تمسخرآميز بدانيم و به آن بخنديم. اصلا چه ايرادي دارد كه به خودمان بخنديم؛ درد ما اين خنده هاي از ته دل نيست، ما حافظه اي نداريم كه زودباوري هايمان را به خاطر بسپارد!
درست كه به قضيه نگاه كنيم، اين ماجرا برايمان نه خنده دار است و نه قابل گذشت؛ اگر آدم هاي حساسي باشيم، بايد بگوييم كه چه روزهايي كه با باور شايعات بيهوده گريستيم.
... ما هستيم، تهران هم هست و اتفاقات ريز و درشت ديگري هم در راه است. مثلا هنوز هم هستند كساني كه تاريخ ديگري را براي زلزله نهايي تهران تعيين كرده اند. ما حتي مي توانيم زاويه نگاهمان به اين ماجرا را گسترده كنيم و فراتر از زلزله را هم ببينيم.
پاياني بر شايعات ريز و درشت نيست؛ دو هفته فريب شايعات را خوردن تنها وقتي خنده دار است كه فراموش نكنيم چقدر راحت فريب مي خوريم. شايعاتي تازه در راه است