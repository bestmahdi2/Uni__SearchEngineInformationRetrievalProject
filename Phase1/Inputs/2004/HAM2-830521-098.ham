بازتاب
پاسخ به«بهداشت و درمان فرهنگيان»
اشاره: در پاسخ به مطلب مندرج در صفحه 9 روز 17/4/83، مطلبي را از عليرضا جدايي«مديركل روابط عمومي وزارت آموزش و پرورش» دريافت داشته ايم كه درپي مي آوريم:
در خصوص مطلب مندرج در آن رسانه مورخ
17/4/83 با عنوان «بهداشت و درمان فرهنگيان» جوابيه ذيل جهت انعكاس در آن نشريه به اطلاع مي رساند:
1- هرچند بحث بهداشت و درمان از جمله وظايف دستگاه هاي بهداشت و درمان كشور است، ليكن آموزش و پرورش سعي نموده در راستاي ارائه تسهيلات براي پرسنل اقدامات لازم را براساس امكانات موجود به انجام رسانده و با حداكثر تلاش و با امكاناتي كه در اختيار دارد اقدامات رفاهي و تسهيلات مناسبي براي فرهنگيان مهيا نمايد. ضمن آن كه اميد است با طرح نظام هماهنگ و با ارائه يك طرح جامع خدمات يكسان از سوي دستگاه هاي مختلف قابل ارائه گردد.
2- درخصوص بحث درمان و بيمه فرهنگيان، آموزش و پرورش توانسته است با توجه به جمعيت آماري با حداقل سرانه در بيمه هاي تكميلي تسهيلات مناسبي را از شركت بيمه گر اخذ كند. بدين لحاظ در مقايسه با ساير دستگاهها اقدامات همطرازي را صورت داده است. زماني كه ضرورت بيمه تكميلي درمان فرهنگيان توسط وزارت متبوع احساس شد، اقدام به انعقاد قرارداد بيمه نمود و از زمان اولين قرارداد منعقده در تاريخ 1/2/78 تاكنون بيش از10 بار زمان عضو گيري تمديد شد و به روش هاي مختلف از جمله ارسال بخشنامه به تمام مدارس، روزنامه هاي كثير الانتشار، زيرنويس و مصاحبه هاي تلويزيوني، اطلاع رساني انجام شده و كليه كساني كه تمايل به عضويت در طرح دارند، مي توانند با مراجعه به رفاه منطقه به عضويت درآيند. هر ساله ضمن تمديد قرارداد سقف تعهدات بيمه گر هم افزايش يافته است، ليكن با توجه به تغييراتي كه در تعهدات بيمه به وجود آمد، حق بيمه مربوط هم با در نظر گرفتن كثرت فرهنگيان تعديل شد. لذا باز هم به رغم پايين بودن حق بيمه تاكنون بيش از 50 درصد از فرهنگيان و خانواده ايشان به عضويت اين طرح درنيامده اند و اگر چنانچه هزينه هاي مربوط به عينك، دندان پزشكي، آزمايش ها، دارو و... هم از طريق بيمه تكميلي پرداخت شود، مستلزم حق بيمه نسبتاً زيادي است كه امكان پرداخت آن ميسور نبوده و به نظر مي رسد تعداد اعضاي فعلي هم از جمع بيمه شدگان خارج شوند.
3- از طرف ديگر براي ارائه خدمات پزشكي براي فرهنگيان، آموزش و پرورش توانسته است با ايجاد مراكز درماني در حد امكانات خدمات قابل ملاحظه اي را ارائه دهد و اين در حالي است كه با همت پرسنل رضايت همكاران فرهنگي را با خدمات موجود جلب كرده است. در اين راستا و در سال 1382 بيش از چهار ميليون نفر پذيرش شده اند كه حداقل سه ميليون نفر از آنها فرهنگيان و خانواده هاي آنان بوده اند.
4- با اين وصف، براي ارائه تسهيلات بيشتر و همچنين توسعه فعاليت مراكز درماني مجموعه آموزش و پرورش، همكاري دستگاههاي ذيربط ضروري بوده تا ان شاءالله با تأمين يارانه هاي لازم ضمن افزايش سطح خدمات بيمه هاي تكميلي از طريق درمانگاههاي فرهنگيان، اهداف مورد نظر بهتر از پيش تأمين شود.