نگاه
خطر نزديك ماست
از روزي كه در ضيافت مرگ و بيماري و تسليم انسانها با ويروسي به نام hiv آشنا شديم، دو دهه دردناك راپشت سر گذاشته ايم و تكرار بي رحمانه اين بيماري ناگزير را در سراسر جهان ديده ايم.
ما ايرانيان همواره عادت كرده ايم كه خطر را از خود دور و به ديگران نزديك ببينيم؛ از جمله بيماري ايدز كه شايد براي مدت كوتاهي افكار عمومي جامعه را از طريق رسانه هاي ديداري، شنيداري و مكتوب به خود معطوف دارد ولي اندكي پس از آن همه چيز مانند گذشته به بايگاني سپرده مي شود.
در اين ميان ايدز به عنوان يك عفونت فرصت طلب، يك بيماري مرگبار و يك ترور خاموش از امتيازحجب و حياي غيرقابل دفاع بهره مي برد و هر روز قربانيان تازه اي را از ما مي گيرد.
ويروس hiv از توان بالقوه بالايي براي ايجاد همه گيري در جامعه برخوردار است.
اين ويروس پديده ربع آخر قرن بيستم بوده و چه در زمينه تكثير، چه مقاومت در برابر داروها و چه انتقال به ساير افراد و گريز از سيستم دفاعي بدن، بسيار هوشمندانه عمل مي كند و قادر به ايجاد تغييرات وسيع در خود بوده.
ويژگي هاي خاص آن سبب شده است كه تمامي تلاشهاي بيست ساله اخير در جهت درمان قطعي و ساختن واكسني مؤثر براي پيشگيري از آن عقيم ماند.
در اوايل بروز اپيدمي ايدز تصور مي شد كه بيماري مخصوص كشورهاي غربي است؛ ولي با انتشار سريع آن در آفريقا و آمريكاي جنوبي و بالاخره آسيا مشخص شد كه بيماري ايدز هيچ گونه نژاد، مرز، كشور، جنس و سني را در امان نخواهد گذاشت.
اولين موج همه گيري در آمريكاي شمالي و اروپاي غربي، دومين موج آن در آفريقا و در آمريكاي جنوبي، سومين موج آن در خاور دور و اروپاي شرقي ظاهر شده و چهارمين موج همه گيري كه از حدود سال 1995 در خاورميانه و آسياي مركزي ظاهر گرديده است.
و اما مهمترين عوامل اين بيماري بويژه در آسيا روابط جنسي زن و مرد و اعتياد تزريقي است.
دكتر مينو محرز در گفت وگويي با بيان اين كه هم اكنون 80 درصد روش انتقال ايدز در دنيا از طريق تماس جنسي است، ياد آور شد كه اين قشر به علت روابط جنسي متعدد و گرايش به اعتياد تزريقي دچار اين بيماري مي شوند و چه بسا ديگران را نيز از همين آلوده كنند.(1)
در واقع مي توان گفت كه سرعت شيوع ويروس hiv با عواملي مانند رشد كردن تجارت سكس، افزايش اعتياد تزريقي، مهاجرت وسيع، بي سواد و نابرابري هاي اقتصادي در آسيا تسريع يافت.
شايان ذكر است كه در ميان عوامل ابتلا به ايدز، اعتياد تزريقي درصدر فهرست قرار مي گيرد و عوامل ديگر از جمله راه آميزشي در مراتب بعدي.
فراموش نشود كه بحث اعتياد از روابط جنسي ناسالم جدا نبوده و در مقوله آسيب هاي اجتماعي هم، هر يك زمينه ساز بروز ديگري شناخته شده اند و به همان ميزان كه ارائه اطلاعات درباره عواقب ناشي از مصرف مواد مخدر ضروري است، بيش از آن مي بايد به توضيح درباره محدوده روابط جنسي و چگونگي انتقال ايدز انتقال ايدز از اين راه پرداخت.
زيرا در آينده نزديك انتقال ويروس ايدز از راه مقاربتي، در صدر عوامل ابتلا به ايدز در ايران قرار خواهد گرفت.
اما نگراني ديگر حاكي از اين است كه اخيراً  الگوي ابتلا به ايدز در حال تغيير از اعتياد تزريقي به روابط جنسي مي باشد. در واقع مي توان گفت معتادان تزريقي علاوه بر استفاده از سرنگ مشترك و آلوده به دليل بي بندوباريهاي جنسي و روابط جنسي خارج از كانون خانواده، از سوي هر دو عامل تهديد مي شوند كه اين وضعيت در سالهاي اخير پنجره تازه اي را بر كارشناسان بيماريهاي عفوني گشوده است. «ابتلاي زناني كه شوهران آنها به دليل اعتياد تزريقي يا روابط جنسي متعدد غيررسمي به ايدز مبتلا شده اند.»
در حالي كه به تأييد كارشناسان، الگوي ابتلا به ايدز در ايران از اعتياد تزريقي به روابط جنسي ناسالم در حال تغيير بوده؛ يكي از اركان غيرقابل انكار در بحث روابط جنسي ناسالم، وجود زنان روسپي و پديده فحشا است كه اين مسأله با سكوت كارشناسان مواجه شده است.
كارشناسان آسيب هاي اجتماعي اقرار مي كنند كه به دليل ممنوعيت روسپي گري، هيچ گونه اقدامي د رجهت پيشگيري از ابتلاي اين زنان يا مشتريان آنان به ايدز يا ديگر بيماريهاي مقاربتي ممكن نيست و زنان روسپي محروم از هرگونه آموزش در زمينه پيشگيري هستند.
روسپيان به علت شرايط نامساعد خانوادگي مانند طلاق، اعتياد و... داراي خانواده هايي متزلزل مي باشند لذا قبح اعمال انحرافي در آنها فرو ريخته و به هر كاري براي تأمين آتيه خود و كسب درآمد دست مي زنند. به خصوص اگر معتاد باشند كه با مشكل تأمين هزينه اعتياد، روبه رو مي شوند؛ لذا براي كسب آن در معرض بيماريهاي جنسي و فرسايش جسمي رواني قرار مي گيرند.
طبق آمار جهاني،2002 كل مبتلايان به ايدز 42 ميليون بوده است كه 19 ميليون آن را زنان تشكيل مي دادند.(2)
در سراسر جهان در هر 20 ثانيه، يك زن به hiv آلوده مي شود. به طوري كه اگر 10 سال پيش زنان در حاشيه اپيدمي ايدز قرار داشته اند، حالا در مركز قرار گرفته اند بر همين اساس گفته مي شود كه عامل اصلي مرگ و مير زنان آفريقايي، آمريكايي و زنان آمريكاي لاتين 25 تا 44 سال، همين بيماري ايدز است.(3)
يا به عبارتي در حال حاضر ايدز سومين علت مرگ در ميان زنان 25 تا 44 سال مي باشد.
در كشور هند 22 هزار زن به صورت رسمي و قانوني از طريق فحشا امرار معاش مي كنند كه مهمترين عامل افزايش آمار بيماران مبتلا به ايدز در اين كشور، گسترش شبكه هاي فساد و فحشا است.(4)
در دسامبر 1998 در يكي از ايالت هاي آمريكا، برآورد شده است كه 311/109 نفر زن مبتلا به ايدز بوده اند كه از بين آنها 220/2 نفر آنها، هم جنس باز مي باشند.
اكثريت اين زنان يا معتاد تزريقي بوده اند و يا با مردان high risk ارتباط جنسي داشته اند و يا گيرنده خون آلوده بوده اند.
براساس آمارهاي تقريبي، 4 ميليون زن و كودك را در جهان به تن فروشي وا داشته اند كه نشان مي دهد حداقل سن روسپيگري به 8 سال رسيده است.(5)
در ايالت متحده نيز بنا بر گزارش cdc تخمين زده شده كه در ميان زناني كه آلوده به hiv بوده اند، 75 درصد آنها دگرجنس باز و 25 درصد ديگر معتاد تزريقي بوده اند.(6)
در جاي ديگري آمده كه از بين 547 ميلياردي كه در ايران در سال 81 صرف كسب اطلاعات اينترنتي شده است، 247 ميليارد آن صرف كسب اطلاعات جنسي شده است و جالب اين كه اين اطلاعات تنها 5 درصد اطلاعات اينترنتي را تشكيل مي دهد. طبيعتاً اين هجوم چهل درصدي كاربران به سايت هاي جنسي حكايت از وجود معضلي دارد كه آن را معضل جنسي مي ناميم.
وجود اين مسأله يعني هجوم به سمت زنان خياباني براي ارضاي خود كه به معني تهديد كامل و جدي سلامت جامعه مي باشد.
بنابر آمارهاي وارده، بيش از 50 درصد متقاضيان زن روسپي، مردان متأهل هستند.(7)
حال شما فرض كنيد كه اگر تنها يكي از اين زنان مبتلا به ايدز باشند و از وسايل بهداشتي هم استفاده نكند، چه اتفاقي براي كل يك خانواده روي مي دهد و اين چرخه همان طور به صورت تصاعدي بالا و بالاتر مي رود.
در كل عواملي كه باعث بروز پديده فحشا و همچنين پنهان ماندن بيماري ايدز در بين اين گروه مي گردد، فقر اقتصادي و فرهنگي است بويژه زماني كه در كنار يكديگر قرار گيرند.
تحقيقات يك سازمان غيردولتي فرانسوي كه براي از بين بردن روسپي گري مبارزه مي كند نشان مي دهد كه روسپي گري هيچ گاه يك انتخاب نيست بلكه هميشه يك اجبار است. هر چند ممكن است اين اجبار اشكال مختلفي داشته باشد و گاه آنقدر پوشيده باشد كه فكر كنيم زن روسپي خود دست به اين انتخاب زده است.
به هر حال ما مؤظف هستيم براي اين افراد برنامه هاي آموزشي و خدمات بهداشتي كامل طراحي كنيم و از خود اين گروه براي انتقال مطالب كمك بگيريم.
فراموش نكنيم كه اگر ما زنان سالمي داشته باشيم، از خانواده سالم و در نهايت جامعه سالمي، برخوردار خواهيم بود.
مرضيه زارع
پانوشت ها:
1- گزارش همشهري 18 آذر 1382
2- www.avert.org
3- لقماني- مانا(آموزش يا آزمايش)، همشهري، 14 دي 1382
4- www.cdc.com
5- همان منبع
6- همان منبع
7- افزايش 15% زنان خياباني، ماهنامه زنان. 10 آبان. 1382