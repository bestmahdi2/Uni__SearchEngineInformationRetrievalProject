زلزله هاي منطقه ري و تهران در تاريخ
پايكوبي گسل ها در «ري»
بسياري بر اين باورند كه گسل هاي تهران و ري به صورت دوره هاي زماني مشخص فعال شده، موجب بروز زمين لرزه مي  شوند. مبناي اين ادعاي زلزله شناسان، زمين لرزه هاي تاريخي منطقه  است كه به گفته آنان در دوره هاي زماني معين رخ داده است زلزله هاي ري  از الگوي زماني خاصي پيروي نمي  كنند و نمي  توان براي آن دوره هاي زماني مشخصي تعيين كرد
محمدجواد مرادي نيا
زلزله شناسان سال هاست مردم تهران را از زلزله اي احتمالا بزرگ كه در راه است بيم مي  دهند و بر اين باورند كه گسل هاي تهران و ري به صورت دوره هاي زماني مشخص فعال شده، موجب بروز زمين لرزه مي  شوند. مبناي اين ادعاي زلزله شناسان، زمين لرزه هاي تاريخي منطقه  است كه به گفته آنان در دوره هاي زماني معين رخ داده و خسارت هايي را به دنبال آورده اند. اين در حالي است كه تاكنون تاريخ دقيق زلزله هاي تهران و اطراف آن و فاصله هاي زماني آنها به طور دقيق بررسي و منتشر نشده است.
تهران قرن هاي متمادي روستا يا قصبه اي بوده كه در سايه عظمت ري زندگي كرده و نام آن تنها دو سه قرني بيش نيست كه شهرت و اعتبار يافته است؛ پس آنچه كه درباره ري در تواريخ آمده مي تواند وصف حال تهران نيز باشد، چرا كه تهران و ري امروز دو شهر درهم تنيده و جدايي ناپذيرند.
قديمي ترين خبر از زلزله  ري مربوط به 2300 سال پيش است، زماني كه سلوكوس اول معروف به نيكاتر بناي سلسله يوناني تبار سلوكيان را در ايران نهاده و خود را براي حكومت بر اين سرزمين كهن و متمدن آماده مي  كرد. در آن هنگام كه حدود 300 سال به ميلاد مسيح مانده بود زلزله اي مرگبار ري را در هم پيچيد و ويران ساخت، چنان كه نام اين شهر مترادف با زلزله شناخته شد. «استرابو» مورخ و جغرافيدان يوناني كه همزمان با سال هاي ميلاد مسيح مي زيسته، در كتاب معروف خود «جغرافياي استرابو» درباره علت نام گذاري «ري»كه آن زمان «راگا» خوانده مي  شد، نوشته است: «مي  گويند اسم راگا از زلزله اي كه در آن سرزمين روي داد و به علت آن شهرهاي فراوان و دو هزار روستا- بر طبق گفته يوزي دونيوس- ويران شد گرفته شده است».(1)
از زلزله هاي احتمالي ري تا قرن ها بعد خبري در دست نيست، ولي روشن است كه اين شهر به هنگام ظهور اسلام و زماني كه اعراب مسلمان آنجا را فتح كردند شهري آباد بوده و مردمي ثروتمند را در خود داشته است، چرا كه غنايمي كه مسلمانان از اين شهر برمي گيرند با غنايم مداين پايتخت ساسانيان برابري مي  كرده است(2)و اين حكايت از آن دارد كه ري حداقل تا دهه ها پيش از آن زلزله تازه اي را تجربه نكرده بود، اما تاريخ نگاران مسلمان در سده هاي بعد اخبار دهشتناكي از زلزله هاي ري را در كتب خود به ثبت رسانده اند كه از آن جمله زلزله سال 236 هجري قمري است، زلزله اي شديد كه موجب مرگ 45 هزار نفر شد.(3)
پنج سال بعد، در سال 241 هجري قمري زمين لرزه اي سخت، خانه هاي ري را خراب كرد و چندان جمعيت در زير آوارها مدفون شدند كه تعداد آنها از حد شمارش بيرون بود. اين زلزله تا چهل روز متوالي تكرار مي  يافت. ابن اثير در وقايع اين سال گفته است: «وفيها كانت بالري زلزله شديده هدمت المساكن و مات تحتها خلقا كثير لايحصون و بقيت متردد فيما اربعين يوما.»(4)
يك سال بعد در 242 هجري قمري نيز زمين لرزه اي سخت وسيع در نواحي قومس و رساتيق آن و ري و خراسان و نيشابور و طبرستان به وقوع پيوست و كوه ها خرد شد و زمين ها شكاف هايي شگرف برداشت.
هفت سال بعد باز هم زمين به سختي لرزيد و جمعي ديگر به كام مرگ كشيده شدند. محمدابن جرير طبري در وقايع سال 249 هجري قمري نوشته است «در اين سال در ذيحجه، مردم ري به زمين لرزه اي سخت دچار شدند كه از آن خانه ها ويران شد و جمعي از مردم ري كشته شدند و باقيمانده مردمش از شهر گريختند و بيرون آن جاي گرفتند.»(5)
ابن اثير نيز اين واقعه را چنين توصيف كرده است: «در اين سال  زمين لرزه اي سخت ري را بلرزاند و سراي  هاي آن ويران كرد و بسياري(زيرآوار)جان دادند و مانده ها گريختند و در بيرون شهر جاي گرفتند.»(6)
97 سال بعد، ري دوباره دستخوش لرزشي شديد شد و بسياري از بناهاي اين شهر فرو ريخت، در اين زلزله كه در ذيحجه سال 346 هجري قمري رخ داد جمعي كثير نيز جان باختند.(7)
ري 178 سال بعد هم لرزيد. اين زلزله كه در ربيع الاول سال 524 هجري قمري روي داد تمام بلادجبال كه ري نيز جزو آن بود را لرزاند و خرابي بسياري پديد آورد. در عين حال از كشته شدگان اين زلزله خبري ثبت نشد.
زلزله بعد 47 سال بعد بود؛ سال 571 هجري قمري كه شهرهاي ميان عراق تا ماوراي ري دستخوش زلزله اي عظيم شد، جمعي انبوه كشته و بناهاي فراوان با خاك يكسان شدند. در اين زلزله آسيب بيشتر به ري و قزوين وارد آمد.
25 سال بعد زلزله مرگبار ديگري اهالي ري را غافلگير كرد. در اين زلزله كه به سال 786 هجري قمري حادث شد. ري به كلي ويران شد.(8)ري در آن سال ها هنوز از جنايات و ويراني هاي مغول پس از آن تيمور كمر راست نكرده و زخم هايش التيام نيافته بود كه گرفتار اين زلزله مرگبار شد و براي قرن ها شهرت و آوازه اش را از دست داد.
كلاويخو جهانگرد اسپانيايي كه بيست سال بعد، يعني در سال 806 هجري قمري از ري گذشته، آن را كاملا خالي از سكنه ديده است. شايد به دليل همين ويراني و از رونق افتادن است كه زلزله هاي بعدي ري به چشم نيامده و كمتر تاريخ نگاري آن را ثبت كرده است. ويراني و نيمه متروكه ماندن ري حتي نام  آن را به تدريج از ذهن ها زدود، تا آنجايي كه در قرن سيزدهم هجري آن شهر صرفا با نام شاه عبدالعظيم شناخته مي  شد، يعني مزار متبركي كه شايد تنها كانون گرد آمدن مردم ري پس از زلزله هاي ويرانگر بوده است. در هر حال نام ري از سال 1317 شمسي بار ديگر رسما بر آن شهر نهاده شد.
بنابرآنچه نوشته شد شايد بتوان به اين نظر رسيد كه 1- در زلزله خيز بودن ري و بخش هايي از تهران كه به گسل هاي ري نزديك است، نبايد ترديد كرد. 2- زلزله هاي ري از الگوي زماني خاصي پيروي نمي  كنند و نمي  توان براي آن دوره هاي زماني مشخصي تعيين كرد كه مثلا با گذشت چند سال بايد منتظر بازگشت زلزله بود، چرا كه زلزله هاي اين منطقه هم با فاصله7 ساله و هم با فاصله 215 ساله رخ داده است.
پي نوشت ها:
1- جغرافياي استرابو(سرزمين هاي زيرفرمان هخامنشيان)، ترجمه همايون صنعتي زاده، تهران، بنياد موقوفات دكتر محمود افشاريزدي، 1382، صفحه 36.
2- تاريخ طبري، جلد 5، ترجمه ابوالقاسم پاينده، تهران، اساطير، صفحه 1975.
3- تاريخ اجتماعي ايران، مرتضي راوندي، جلد5، صفحه 417 به نقل از ري باستان جلد 2، صفحات 243 تا 248.
4- تاريخ كامل ابن اثير، ترجمه حميدرضا آژير، جلد 9، تهران، اساطير، صفحه 4141.
5- تاريخ طبري، پيشين، جلد 14، صفحه 6128.
6- تاريخ كامل ابن اثير، پيشين، صفحه 4186.
7- تاريخ اجتماعي ايران، پيشين، صفحه 417.
8- ري باستان، جلد 2.