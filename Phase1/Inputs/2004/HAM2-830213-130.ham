سايه روشن موسيقي
سعيد ثابت و اجراي آثاري
از استاد ابوالحسن صبا
سعيد ثابت از نوازندگان سنتور و از شاگردان استاد فرامرز پايور در سالروز فوت استاد ابوالحسن صبا قطعات ايشان را با تنظيم هاي جديدي از خودش، اجرا مي كند. اين برنامه در دو قسمت اجرا مي شود كه قسمتي از آن به اجراي تصانيف و قسمتي ديگر به اجراي قطعات سازي و بي كلام اختصاص دارد. خوانندگي قطعات را سارنگ بالا به عهده دارد.ثابت همچنين از اجراي كنسرت گروه ثابت در مهر ماه خبر داد و افزود: در اين كنسرت تمام قطعات،جديد خواهند بود و تم آنها همچون آثار قدما و اساتيدي مانند پايور است. پيش از اين نيز بسيار روي تم هاي قدما كار كرده بودم و فضاي كلي آن تغييري نكرده است اما از ريتم هاي لنگ نيز در آن استفاده كرده ام. البته به صورتي كه با فضاي اصلي قطعه همخواني داشته باشد. اشعار اين قطعات نيز از شعراي كلاسيك، مانند حافظ و سعدي انتخاب شده است. اجراهاي ثابت در گذشته نشان داده است كه وي و گروهش بيشتر در پي اجراهايي با تنظيم و سازبندي و آهنگسازي كلاسيك و مبتني بر آموزه هاي استاد فرامرز پايور هستند كه اگرچه در سالهايي كه اين نوع اجراها در صحنه رفت با استقبال روبرو شد، اما در نهايت اين روزها كمتر با استقبال نسل تازه علاقه مندان موسيقي سنتي روبرو مي شود.
اسپندار، پورناظري، ساكت و جلال ذوالفنون در دانشگاه تهران
همزمان با پنجاهمين سال ساخت كوي دانشگاه تهران نزديك به 50 گروه موسيقي محلي و سنتي در روزهاي 13 و 21 ارديبهشت به اجراي برنامه مي پردازند. در ميان گروه هاي محلي نامهايي چون شيرمحمد اسپندار و در ميان گروه هاي سنتي نام گروهها و افرادي چون كيخسرو پورناظري، كيوان ساكت، جلال ذوالفنون و... به چشم مي خورد.
حضور دورنيگ
سرآمدي اهل موسيقي
در خبرها آمده بود كه ژان دورنيگ كه نت نويسي رديف موسيقي ايران را بر عهده داشت، به عنوان رئيس انجمن ايران و فرانسه، جايگزين كريستف بالايي رئيس پيشين اين انجمن شده است. دورنيگ در سالهاي ابتدايي دهه پنجاه به ايران آمده و در محضر بزرگاني چون نورعلي خان برومند، رديف موسيقي سازي(تار و سه تار)را فرا گرفت و در همان دوران توانست به عنوان تز دوران تحصيلي، مكتوب و نت شده كارها را انتشار دهد كه البته با مخالفت برخي اهل موسيقي روبرو شد.به نظر مي رسد حضور دورنيگ بتواند كفه ترازو را به نفع اهل موسيقي سنگين كند، چنانكه نخستين نشانه هاي آن نيز بروز پيدا كرده كه برگزاري كلاسهاي صداسازي در فرهنگسراي نياوران با حضور خود دورنيگ و نيز دو سه تن از استادان صداسازي فرانسوي برپا شده است.