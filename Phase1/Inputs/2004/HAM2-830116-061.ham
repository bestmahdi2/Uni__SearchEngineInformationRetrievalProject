نحسي 13 براي موسيقي
اديب وحداني: تكان دهنده تر از خبر رفتن مهندس كاظمي از معاونت هنري وزارت ارشاد و آمدن دكتر ايماني به جاي او، انتشار خبر سفر علي مرادخاني، رئيس مركز موسيقي وزارت ارشاد آنجا بود. علي مرادخاني چهره اي با 13 سال سابقه رياست مركز موسيقي بود. از مهندس ميرسليم يا عطاءالله مهاجراني و از احمد مسجدجامعي تا علي لاريجاني، همه با مرادخاني كار كرده بودند.
انتقادهايي جدي به مديريت علي مرادخاني واقع است. در اين كه وضع موسيقي كشور اصلا از شرايط و امكانات مطلوبي برخوردار نيست اصلا شكي نيست. در واقع اوضاع موسيقي ايران مشابه اوضاع بسياري ديگر از مقولات فرهنگي است ولي مرادخاني به واسطه سابقه حضور در ارگان هاي مختلف نظام -او يكي از دانشجويان مسلمان پيرو خط امام به شمار مي آيد - توانسته است از روابط عمومي بسيار قوي با نهادهاي تاثيرگذار در موسيقي كشور بيشترين بهره را بگيرد.
نكته اي كه بسياري از اهالي سنت موسيقي ايراني به آن پايبند و بر مد نظر قرار گرفتن آن مصر بودند، رعايت حرمت ها و حريم ها در موسيقي بود و احترام هاي جدي و پايبندي عملي به نظرات پيشكسوتان و نامداران. اين روال باعث و باني بسياري از واقعياتي شد كه عمده شان به پاي مرادخاني نوشته مي شد و نارضايتي از عرضه همه انواع موسيقي، يكي شان است. مرادخاني كه معتقد است: «دولت بايد فقط با درجه نظارتي در حوزه موسيقي دخالت داشته باشد» عمده كارهاي نظارتي را به دست اهل فن سپرد: كارشناسان نامدار موسيقي به پاي آثار همكاراني از ميان خود مي نشستند كه به نوعي رقيب هم بودند. نتيجه عرضه تعدادي اثر و عدم عرضه تعدادي ديگر بود. محمد خوشرو به عنوان رئيس شوراي نظارت و مرادخاني در نهايت بايد كار را امضا مي كردند. هر دوي اينان اگر اثري را رد مي كردند به دلايلي متفاوت از دلايل هيات بود و در اين ميان، هر آنچه رد مي شد به حساب اينان نوشته مي شد.
مرادخاني توانسته بود پاي بسياري را به وزارت ارشاد باز كند و بسياري از چهره هاي قهر كرده را با موسيقي آشتي دهد. گاه اين آشتي ها نياز به پرداخت هزينه هاي مادي و در بسياري موارد، محتاج به پرداخت هزينه هاي معنوي بود. از ميان اين هزينه ها هر كدام عده اي را مي رنجاندند و عده اي را مي آزردند. بازار نحيف موسيقي در ايران توانايي پرداخت اين هزينه ها را نداشت و مرادخاني هم مركز را با بودجه سالي 680 هزار تومان تحويل گرفته بود و تا وقت درز يا درج خبر استعفايش - چون اصل استعفا به چند ماه قبل بر مي گردد- كسي از اين كسري مادي باخبر نبود و بعيد است كسي به زودي -دست كم در همين سال ها - دقيقا بتواند متوجه شود كه چه چيزهايي پشت پرده موسيقي ايران وجود داشته است. از علي مرادخاني همه راضي بودند و دقيقا اين موضوع به اين معناست كه هيچ كس كاملا نمي توانست از مرادخاني ناراضي باشد، چرا كه همه طبيعتا بهترين ها را براي خود مي خواهند. در سياهه فهرست نوارهايي كه منتشر نشد و كارهايي كه انجام نشد، بي انصافي است فراموش كردن پايه گذاري خانه موسيقي، تبديل اسم مركز سرود و آهنگ هاي انقلابي به مركز موسيقي، اعطاي چندين مجوز جدي به كارهايي كه حضورشان در بازار نامترقبه بود، عادت دادن گوش هاي مردم به شنيدن نوارهاي مجاز، برگزاري چندين دوره موفق جشنواره موسيقي فجر، تعريف ضابطه هاي(ولو نيم بند)در عرضه آثار هنري، فراهم كردن زمينه براي فعاليت هنرهاي جدي، كمك به رقابتي شدن بازار موسيقي، ترويج نگاه اقتصادي به مقوله موسيقي، كمك به انتشار كتاب هاي موسيقي در دوره اي كه بررسي آنها به عهده اين مركز بود، ارتباط موثر با اهل فرهنگ و اهل موسيقي و اهل مطبوعات و رسانه ها به كمك يك روابط عمومي قدرتمند، جلوگيري از تداوم بروز لغت استادسالاري در مديريت موسيقي، برگزاري جشنواره هاي موسيقي جوان و موسيقي نواحي و... همين كارها، كم كاري نيست.