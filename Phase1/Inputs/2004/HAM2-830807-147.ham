رئيس سازمان حفاظت محيط زيست:
هزينه آلودگي محيط زيست از متخلفان دريافت مي شود
رييس سازمان حفاظت محيط زيست  عصر روز گذشته در جمع اعضاي هيات نمايندگان اتاق بازرگاني و صنايع معادن تهران خواستار نگرش جدي به مقوله محيط زيست در رشد توسعه اقتصادي شد و بيان كرد كه براي رسيدن به سياست هاي مشترك زيست محيطي در سطوح ملي و منطقه اي نبايد نگرش نوين را رد كنيم چرا كه اگر مسائل زيست محيطي را در ابتداي برنامه هاي توسعه اي لحاظ كنيم با چالش هاي زيستي مواجه نخواهيم شد. وي با بيان اينكه در برنامه چهارم توسعه فصل مبسوطي به محيط زيست اختصاص يافته افزود: «حدود 15 تا 20 درصد از برنامه هاي توسعه چهارم به توسعه پايدار و محيط زيست اختصاص يافته، البته همگام با رشد اقتصادي 5/8 درصد بوده است.» وي در ادامه از تدوين طرح آلودگي صوتي خبر داد و يادآور شد كه با عاملان آلودگي صوتي برخورد قانوني خواهد شد.
معاون رييس جمهور با بيان اينكه بايد بدون اعمال ضابطه و برخورد قانوني جلوي متخلفان گرفته شود، يادآور شد: «اقتصادي كردن بحث هاي زيست محيطي براي كشور بسيار مهم است و البته كه محيط زيست با مسائل اقتصادي ارتباط تنگاتنگ دارد و به همين دليل هرمجموعه اي كه آلودگي براي محيط زيست ايجاد كند بايد هزينه اش را نيز بپردازد.»وي همچنين از بخشودگي جرايم زيست محيطي خبر داد و افزود: «اگر صاحبان واحدهاي صنعتي در رفع آلودگي كارخانه هايشان اقدام كنند سازمان حفاظت محيط زيست 95 درصد از جرائم قبلي آنها را مي بخشد.»
وي با بيان اينكه تسهيلات ويژه زيست محيطي براي صنايع در نظر خواهيم گرفت، افزود: «صندوق ملي حفاظت محيط زيست ايران كه حتما از حمايت هاي بين المللي برخوردار مي شود بزودي ايجاد مي شود، در اين راستا وام را با شرايط مساعد با بهره كم در اختيار واحدهاي اقتصادي قرارمي دهيم كه آنها فعاليت زيست محيطي انجام دهند.»