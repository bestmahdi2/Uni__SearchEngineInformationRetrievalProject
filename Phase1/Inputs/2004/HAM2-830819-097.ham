بهره برداري از بزرگترين سد بتوني ايران آغاز شد
گروه اقتصادي: با بهره برداري از سد كارون 3 قدرت تنظيم آب سدهاي سه گانه كارون شامل: سدهاي شهيد عباسپور، مسجد سليمان و كارون 3 از 230 متر مكعب به 250 متر مكعب در ثانيه افزايش و ظرفيت كشت آبي در دشت هاي خوزستان تا 50 درصد افزايش يافت.
به گزارش خبرنگار اعزامي همشهري سد كارون 3 كه در مراسمي ديروز با حضور وزير نيرو و مقامات محلي آبگيري شد بزرگترين سد موجود در كشور است كه به صورت حدود صددرصد توسط متخصصان داخلي احداث شده است.
در مراسم ديروز حبيب الله بي طرف وزير نيرو گفت: احداث سد كارون 3 توسط متخصصان داخلي يك افتخار براي كشور حساب مي شود. وي تأكيد كرد: در حال حاضر 86 سد مخزني در كشور در حال ساخت است كه در سال جاري و سال آينده به بهره برداري مي رسد.
سد كارون 3 علاوه بر كنترل و ذخيره آب رودخانه كارون براي مصرف در كشاورزي و جلوگيري از سيلاب هاي مخرب سال هاي پيش، توان توليد انرژي برق از آب كشور را نيز تا 2 هزار مگاوات افزايش مي دهد.
به گفته بي طرف تا پايان سال جاري دو واحد 250 مگاواتي نيروگاه كارون 3 به بهره برداري مي رسد كه ارزش كل توليد برق اين سد در سال معادل 200 ميليون دلار برآورد مي شود و با بازگشت سريع سرمايه احداث طرح نشانه اقتصادي بودن اين طرح بزرگ است.



در اين مراسم علي اكبر زحمتكش مدير عامل شركت توسعه منابع آب و نيروي ايران نيز اعلام كرد با بهره برداري از سد كارون 3 حجم كل مخزن هاي ساخته شده بر روي رودخانه كارون به دو برابر افزايش مي يابد. وي تأكيد كرد كه 7 هزار و 300 ميليارد ريال هزينه احداث اين پروژه با بهره برداري نهايي آن پس از سه ماه از آبگيري ظرف 6 سال مستهلك مي شود. وي تأكيد كرد كه سد كارون 3 از نظر حجم عمليات مهندسي و نصب تجهيزات بزرگترين پروژه سدسازي است كه تاكنون در كشور اجرا شده است.