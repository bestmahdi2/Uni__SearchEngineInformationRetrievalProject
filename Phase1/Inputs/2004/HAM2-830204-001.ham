نسل جديد فيلم هاي كمدي ايراني
درمان درد بي درمان اكران
نمايي از «مارمولك» - عكس: مجيد خمسه
مهدي طاهباز
امسال هم، سال سينماي طنز و كمدي است و پرفروش ترين فيلم هاي امسال را هم، مثل سال قبل، آثاري تشكيل مي دهند كه توانسته اند بر لب مردم خنده اي را بنشانند.
برنده سال گذشته را بايد فقط سينماي طنز و كمدي دانست.
هر چهار فيلم پرفروش سال گذشته(توكيو بدون توقف، عروس خوشقدم، دنيا و دختر ايروني)به اينگونه سينما تعلق دارند. فيلم هايي كه توانسته اند در زمانه پرهياهو و پر دغدغه، ساعتي مردم را از فكر مشكلاتشان دور كنند و باعث شادي و تفريح آنها(حتي براي مدتي كوتاه)شوند.
البته در اين ميان نبايد حضور انكار ناپذير ستارگان را نيز در اين آثار ناديده گرفت. ستارگاني كه ديدن آنها در قالب طنز براي تماشاگران خوش آيند بوده و خواهد بود.
اگر نگاهي به وضعيت فروش فيلم ها طي 20 ساله اخير بيندازيم، متوجه خواهيم شد، موفقيت آثار طنز تنها به چندساله اخير محدود نمي شود و طي آن سه دهه هميشه آثار طنز با موفقيت و اقبال روبه رو شده اند. نگاهي به آمار ذيل بكنيد تا همه چيز دستگيرتان شود.
دومين فيلم پرفروش سال 64: شهر موش ها با 10 ميليون تومان فروش. اولين فيلم پرفروش سال 66: اجاره نشين ها با 18 ميليون تومان فروش.
اولين و سومين فيلم پرفروش سال 68: گلنار با 16 ميليون و روز باشكوه با 13 ميليون تومان فروش. اولين و دومين فيلم پرفروش سال 69: دزد عروسك ها با 24 و خواستگاري با 22 ميليون تومان فروش. دومين و سومين فيلم پرفروش سال 70: سفر جادويي با 28 و گربه آوازه خوان با 21 ميليون تومان فروش.
اولين، سومين و چهارمين فيلم پرفروش سال 71: ديگه چه خبر با 30، جيب برها به بهشت نمي روند با 24 دو نفر و نصفي با 23 ميليون تومان فروش. اولين تا چهارمين فيلم پرفروش سال 73: كلاه قرمزي و پسرخاله، همسر، روز فرشته و من زمين را دوست دارم به ترتيب با 172، 72، 50 و 42 ميليون تومان فروش اولين فيلم پرفروش سال 76: آدم برفي با 125 ميليون تومان فروش. اولين و چهارمين فيلم پرفروش سال 77: مرد عوضي با 410 و مرد آفتابي با 115 ميليون تومان فروش.
دومين فيلم پرفروش سال 79: عينك دودي با 360 ميليون تومان فروش. اولين، دومين و سومين فيلم پرفروش سال 81: كلاه قرمزي و سروناز، نان و عشق و موتور 1000 و دختر شيريني فروش به ترتيب با
550، 400 و 382 ميليون تومان فروش.
به دست آمدن ارقام و رتبه هاي فوق در حالي است كه تعداد فيلم هاي طنز و كمدي در هر سال يا محدود به همين اسامي ذكر شده و داراي رتبه و فروش بوده و يا از تعداد انگشتان يك دست در سال تجاوز نمي كرده است.
اينها همه نشان از موفقيت و اقبال سينماي كمدي و طنز در ايران دارد. سينمايي كه هيچگاه جدي گرفته نشده و در بيشتر موارد مسخره، سطح پايين و به قولي چيپ!(cheep)در آمده است!
سال گذشته واحدي در بنياد سينمايي فارابي به نام واحد طنز و كمدي به سرپرستي كمال تبريزي در كنار سه واحد ديگر(كودك، دفاع مقدس، هنر و تجربه)تاسيس شد تا به رشد اين ژانر سينمايي در ايران كمك شود و به اين نوع آثار تسهيلاتي اعطا شود، اما اين واحد هيچگاه آغاز به كار نكرد.
به نظر مي رسيد امسال هم، سال فيلم هاي طنز باشد و پرفروش ترين هاي 83 را هم، همين آثار تشكيل دهند.
«مارمولك» ساخته كمال تبريزي، پراميدترين فيلم سال براي ركورد شكني در فروش به اين نوع سينما تعلق دارد.
«مهمان مامان» ساخته داريوش مهرجويي،  «مكس» به كارگرداني سامان مقدم، «معادله» ساخته ابراهيم وحيدزاده و... از آثاري به شمار مي روند كه اميد زيادي به فروششان بسته شده، بايد كمي سينماي كمدي را در ايران جدي تر گرفت.
طي ساليان گذشته و بيشتر در دهه 60 و اوايل دهه 70 سينماي ايران داراي بازيگراني مخصوص آثار كمدي بود كه فقط در اين نوع آثار ظاهر مي شدند. اكبر عبدي و عليرضا خمسه را مي توان شاخص ترين اين بازيگران ناميد. اما از اواسط دهه 70 و با تغيير شرايط سينماي ايران و روي آوردن به مضامين جوان پسند، اين بازيگران به نوعي از سينما كنار رفتند و در مجموعه هاي تلويزيوني مشغول به كار شدند.
در اين سال ها شايد جدي ترين بازيگر طنز سينماي ايران، پرويز پرستويي باشد. بازيگري كه نمي توان او را كمدين ناميد ولي هيچ چيز از يك كمدين تمام عيار كم ندارد.
به نظر مي رسد هم اكنون سينماي ايران در حال دستيابي به ستاره هايي جديد در سينماي كمدي است. اگر در آينده اي نزديك امين حيايي ستاره فيلم هاي كمدي ايران شد، تعجب نكنيد!