براي پرهيز از آسيب هاي چشمي:
بيماران مبتلا به ديابت به طور مستمر بايد معاينه شوند
گروه اجتماعي: تشكيل عروق جديد در شبكيه و سرعصب باصره از مهمترين مشكلات چشمي بيماري ديابت است كه ممكن است باعث خونريزي هاي مكرر داخل چشمي و آسيب شديد به شبكيه و حتي باعث آب سياه شود، كه لازم است قبل از وقوع عوارض چشمي اين عروق خطرناك با اشعه ليزر درمان شود و از خون ريزي درون چشمي بسياري از افراد مبتلا به ديابت و عواقب آن جلوگيري شود.
به گزارش خبرنگار ما، دكتر هرمز شمس دبيركل انجمن چشم پزشكي ايران در آستانه برگزاري چهارمين همايش بزرگ علمي- كاربردي پزشكان عمومي كشور ضمن اعلام اين مطلب گفت: ديابت نوع يك(وابسته به انسولين)به واسطه عوارضي كه ايجاد مي كند سريع شناسايي و درمان مي شود، ولي ديابت نوع دو(غيروابسته به انسولين)ممكن است سالها بدون ايجاد عوارض مهم و بدون آن كه بيمار متوجه آن شود پيشرفت كند و گاهي اين بيماري براي اولين بار با معاينه ته چشم بيمار تشخيص داده مي شود كه به صورت تشكيل عروق جديد در شبكيه است. به همين دليل براي تشخيص و درمان اين عروق درون چشمي لازم است بيماران مبتلا به قند به طور مرتب معاينه شوند تا اين عوارض ناخواسته شناسايي و درمان شوند.
استاد دانشگاه علوم پزشكي تهران در ادامه با اشاره به عوارض چشمي ديابت افزود: از ديگر عوارض چشمي بيماري قند، تورم ماكولا(نقطه زرد)است كه ناحيه اصلي براي ديد مركزي افراد بوده و تورم اين منطقه باعث كاهش شديد ديد بيمار خواهد شد، اين عارضه را نيز مي توان به وسيله درمان با ليزر مهار كرد. لذا معاينه مكرر بيماران ديابتيك براي تشخيص و درمان عوارض ديابت به ويژه در ديابتهاي طولاني و خوب درمان نشده كه بيشتر به اين عوارض گرفتار خواهند شد، الزامي است.
لازم به ذكر است كه همايش- علمي كاربردي پزشكان عمومي كشور بزرگترين گردهمايي ساليانه پزشكان است تا جديدترين يافته هاي علوم پزشكي مانند: اورژانس، تغذيه، داخي، جراحي، چشم، طب كار، طب خانواده و... ساير رشته هاي دانش پزشكي مورد نياز در طبابت عمومي را فراگيري نمايند و چهارمين دوره اين همايش با محوريت طب خانواده از 21 شهريور ماه در تالار همايشهاي بين المللي رازي به مدت 5 روز توسط سازمان نظام پزشكي تهران بزرگ با 25 امتياز بازآموزي برگزار مي شود تا ضمن تأكيد بر نقش و جايگاه پزشكان خانواده در اصلاح نظام سلامت ملي و  آينده پزشكي كشور، پزشكان عمومي را در تثبيت و ايفاي اين نقش مهم از لحاظ دانش و نگرش آماده نمايد. پزشكان عمومي مي توانند جهت ثبت نام و حضور در اين همايش تا تاريخ 21/6/83 به سازمان نظام پزشكي تهران بزرگ مراجعه و يا جهت كسب اطلاعات بيشتر با شماره تلفنهاي 8962367 و 8807854 تماس حاصل كنند.