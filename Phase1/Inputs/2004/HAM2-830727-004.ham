خرج 1 راهي براي كمك به دخل سيگاري ها
سيگار بسته اي نخريد!
تا امروز كه اين ستون با واژه هايش جلوي چشمانتان ايستاده، خيلي مطلب در باب سيگار خوانده ايد يا شنيده ايد، ولي نظر ما در مورد سيگار چيزي غير از ديگران است. ترك كردن سيگار راه حل منطقي لازم دارد. شخص بايد با خودش كنار بيايد. وقتي يك فنجان چاي نوشيد يا غذايي چرب تناول كرد، جنبه تحمل را داشته باشد و دستش به سيگار و كبريت نرود.
باور كنيد، فرضيه بالا، چيزي برگرفته از تخيل نيست.
راه حل اصولي ما را بخوانيد.
ابتدا محاسبه كنيد روزي چند سيگار مي كشيد، هرچند خوشتان نمي آيد كسي آن را بشمارد. عددتان را نزد خودتان مانند راز حفظ كنيد.
چند نخ بر حسب عادت كشيده ايد؟ مثلا به نام بعد صرف چاي، غذا، ميوه و... و چند نخ را به خاطر دوستان سيگاري كشيده ايد؟ معمولا آدم هاي سيگاري به هم كه مي رسند، هوس سيگار مي كنند. اگر در اين مواقع چند سيگاري حضور داشته باشند لابد چند نخ مي كشند و گپ مي زنند. اگر اين افراد به لاك انزوا از جمعيت و كانون سيگاري ها بخزند، چند نخ از سيگارشان كم مي شود. يادتان باشد وقتي كوچكترين انگيزه اي براي ترك پيدا كرديد با گام نخست ترك خريد شروع كنيد. سيگار بسته اي نخريد. از مقدار مصرف روزانه تان كمتر تهيه كنيد. حتي خريد سيگار را از دو وعده در روز به شكل چند نخ تغيير دهيد. از مصرف چايتان كم كنيد. به جاي چاي، آب بنوشيد كه پس از آن كشيدن سيگار لذتي ندارد. سيگار را از دسترستان دورتر قرار دهيد، به طوريكه براي روشن كردن، متحمل تغيير وضعيت شويد. مادامي كه به كاري سرگرم باشيد، تمايلي براي روشن كردن ايجاد نمي شود.تركتان را به دوستان و اطرافيان اعلام نكنيد، با خودتان شرط بگذاريد؛ فعلا مي خواهم كمتر بكشم. اين جمله را ملكه ذهن كنيد تا قيد فعلا، هر لحظه تان را پر كند.