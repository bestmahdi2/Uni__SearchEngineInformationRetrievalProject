معاونت امور سينمايي:
فيلم زلزله توليد مي شود
معاون امور سينمايي وزير ارشاد، از آماده كردن طرحي جهت ارائه به رئيس جمهور براي توجه ويژه به بازسازي اماكن فرهنگي شهر بم خبر داد.
محمد مهدي حيدريان، در گفت وگو با ايسنا گفت:  متاسفانه در كنار تمامي تلفات و صدماتي كه شهر بم ديده، دو سينماي موجود در اين شهر نيز نابود شده است.
وي افزود: در جلسه اي كه با وزير ارشاد داشتيم، قرار شد از اماكن فرهنگي كه نابود شده اند آمارگيري شود و در طرحي كه به رياست محترم جمهور ارائه خواهيم كرد خواستار توجه ويژه اي به اماكن فرهنگي شده ايم و اميدواريم اماكن فرهنگي، جزء اولين بناهايي باشد كه بازسازي مي شود. وي همچنين از توليد يك فيلم سينمايي با موضوع زلزله خبر داد و گفت: قصدمان تهيه و توليد يك فيلم سينمايي است كه اساسا به زلزله و پيشگيري هايي كه به طرز مؤثري به كمتر شدن صدمات بيانجامد، بپردازد.
حيدريان همچنين درباره ي عملكرد هنرمندان در كمك به مردم آسيب ديده ي شهر بم اظهار داشت: سينماگران ما از قشر فرهيخته و فرهنگي جامعه هستند و طبيعي است كه به عنوان هنرمند، طبع حساسي متاثر از مسائل اجتماعي دارند.