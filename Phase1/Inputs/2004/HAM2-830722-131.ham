در جلسه ديروز شوراي شهر تهران به تصويب رسيد
مشاركت بخش خصوصي در توسعه مجتمع هاي فرهنگي -سينمايي تهران
گروه شهري: طرح مشاركت بخش خصوصي در توسعه مجتمع هاي فرهنگي سينمايي شهر تهران ديروز در شوراي شهر تصويب شد.
به گزارش خبرنگار ما، مهندس مهدي چمران در پايان  جلسه علني و بدون حضور مستمع اين شورا در جمع خبرنگاران گفت: بر اساس ماده واحده اين مصوبه، شهرداري موظف است ظرف 2 ماه آينده دستورالعمل هاي لازم را براي عملياتي كردن ماده 161 قانون برنامه سوم توسعه مبني بر مشاركت بخش خصوصي در توسعه مجتمع هاي فرهنگي سينمايي شهر تهران تهيه و جهت تصويب به شوراي شهر ارائه كند. رئيس شوراي اسلامي شهر تهران در عين حال افزود: شوراي شهر براي تسهيل امور و راحتي شروع به كار، يك سري دستور العمل هاي پيشنهادي را تهيه و به شهرداري ارائه داده است كه در اين دستور العمل ها تعاريف مربوط به سينما و مجتمع هاي فرهنگي نيز مشخص شده و همچنين كميته هاي راهبردي و نظارتي نيز در نظر گرفته شده است.
وي با بيان اينكه شهرداري در حال حاضر يك مجموعه بزرگ سينمايي را در دست ساخت دارد گفت: ماده 161 برنامه سوم توسعه بر لزوم مشاركت بخش خصوصي در عرصه سينمايي و فرهنگي تأكيد دارد و به همين منظور در ماده مذكور ارائه برخي تسهيلات از سوي دولت و شهرداري پيش بيني شده است.
به گفته وي ماده 161 برنامه سوم توسعه از زمان تصويب تاكنون اجراء نشده است، زيرا دستگاه هاي ذي ربط وظايف خود را در قبال آن انجام نداده اند و اكنون شهرداري به سهم خود براي اجراي ماده فوق پيشقدم شده است.
چمران همچنين گفت: در جلسه روز يكشنبه شورا مهندس محمد زاده، معاون خدمات شهري شهرداري تهران نيز گزارشي درباره بازيافت و جمع آوري زباله و فعاليت هاي انجام شده در اين زمينه ارائه داد. در اين گزارش به مشكلات موجود و برنامه هاي راهبردي شهرداري براي جمع آوري و بازيافت زباله اشاره شده بود.
چمران تصريح كرد: در حال حاضر روزانه 2 هزار تن از 7 هزار تن زباله تهران بازيافت و با برنامه ريزي هاي انجام شده و مشاركت چيني ها هم اكنون 10 تن از 50 تن پلاستيك موجود در زباله تهران بازيافت و به الياف مصنوعي تبديل مي شود و قرار است تا چند روز ديگر يك كارخانه 10 تني ديگر نيز نصب و راه اندازي شود.
وي در پاسخ به سؤالي در خصوص نحوه جمع آوري خودروهاي فرسوده از شبكه حمل و نقل شهري، هرگونه برخورد قهر آميز براي اين اقدام را مردود دانست و گفت: از آنجا كه اتومبيل هاي فرسوده وسيله معاش شمار قابل توجهي از مردم و جامعه است و اتومبيل هنوز در ايران به عنوان سرمايه محسوب مي شود روش هاي قانوني بايد به گونه اي اتخاذ شود كه ضمن حفظ حقوق اين افراد، قهر آميز نباشد.
چمران با بيان اينكه با راه حل هاي صحيح بايد نارضايتي عمومي در جامعه را كاهش داد گفت: پيشنهاد ما در رابطه با خروج خودروهاي فرسوده طرح پلاك جايگزين است و از اين رو پيشنهاد داده ايم تا براي از رده خارج كردن آنها طرح پلاك جايگزين را اجرا كرده و بخشي از مابه التفاوت قيمت خودرو فرسوده و جديد توسط دولت و كارخانه هاي توليدكننده و نيز سازمان بهينه سازي سوخت به دليل صرفه جويي در مصرف سوخت پرداخت شود. وي افزود: با اين كار هم خودروهاي فرسوده از رده خارج و نوسازي مي شوند و هم مصرف سوخت كاهش مي يابد و آلودگي هوا نيز كمتر مي شود. چمران گفت: اين پيشنهاد هم اكنون در هيأت دولت مطرح شده است و نويد تصويب آن را هم داده اند. به گفته وي اينكه خودرو فرسوده و فاقد معاينه فني بايد متوقف شود درست است ولي روش هاي قانوني را هم مي توان طوري اجراء كرد كه مردم ضرر نكنند.