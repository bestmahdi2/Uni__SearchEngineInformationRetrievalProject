گفت وگوي امروز
كارت هوشمند
گروه اقتصادي: مصوبه مجلس شوراي اسلامي در مورد اجراي طرح كارت هوشمند براي فروش بنزين و گازوئيل به خودروها اين گمان را در برخي از افراد ايجاد كرده بود كه اين دو فرآورده نفتي سال آينده جيره بندي مي شود.اما در هفته گذشته رييس كميسيون تلفيق مجلس اين امر را تكذيب كرد.براي آگاهي از هدف مصوبه مجلس در مورد تصويب طرح استفاده از كارت هوشمند و دلايل اصلي آن با حسين آفريده رييس كميسيون انرژي مجلس شوراي اسلامي گفت وگو كرده ايم.
***
* مصوبه مجلس شوراي اسلامي در قانون بودجه سال آينده براي اجراي طرح كارت هوشمند اگر زمينه سازي براي جيره بندي نيست با چه هدفي تصويب شده است؟
كارت هوشمند و اجراي آن به مسئولان و دولت امكان مي دهد تا اطلاعات دقيق و قابل اعتمادي از ميزان مصرف دو فرآورده اصلي نفتي در كشور شامل بنزين و گازوييل دردست داشته باشند.هدف اصلي تصويب طرح امكان دستيابي به اين آمارها و مقايسه مصرف با ميزان قاچاق بوده است.درحال حاضر هر آماري كه از ميزان مصرف و قاچاق اعلام مي شود براساس حدس و گمان است و هيچ اطلاعات دقيق و روشني از ميزان مصرف داخل و حجم قاچاق اين دو فرآورده وجود ندارد.درصورت اجراي اين طرح اطلاعات لازم از ميزان مصرف، نحوه توزيع و ميزان قاچاق مشخص مي شود.
* يعني در حال  حاضر ميزان مصرف مشخص نيست؟
بله هيچ آماري وجود ندارد و هرچه كه اعلام مي شود مبناي روشني ندارد و تنها راه براي به دست آوردن اين اطلاعات اجراي طرح كارت هوشمند است.
* در مصوبه مجلس هزينه اجراي اين طرح نيز پيش بيني شده است؟
در مصوبه به هزينه اشاره اي نشده ولي روشن است كه براي اجراي آن مبلغي كمتر از هزينه قاچاق يك ماه فراورده هاي نفتي يادشده كافي است.
* آيا اين مصوبه راه حل كنترل مصرف است؟
خير اين طرح امكان مي دهد كه براي كنترل مصرف برنامه ريزي كرد. به دليل فقدان اطلاعات نمي توان در اين زمينه هيچ برنامه ريزي كرد و هرچه كه اعلام شود مبناي علمي و درستي ندارد.
* اجراي اين طرح تنها براي دو هزار مركز فروش سوخت است يا در مصوبه به ايجاد شبكه اي كه آمار و اطلاعات را به روز ثبت كند اشاره شده است؟
در مصوبه هدف آغاز اجراي آن در مراكز فروش بوده و اشاره اي به ايجاد شبكه اي ارتباطي براي كسب اطلاعات به روز نبوده است اما اجراي آن نيز مغاير با مصوبه نيست.
* آيا اين امر به فساد و دست كاري اطلاعات در مراكز فروش نمي انجامد؟
براي كنترل دقيق ميزان فروش بهتر است كه شبكه فروش از طريق خط مخابراتي در همه مراكز عرضه فرآورده هاي يادشده وجود داشته باشد تا همه اطلاعات در لحظه فروش در مراكز مربوط شامل ميزان سوخت و شماره خودرو ثبت شود. اما در آغاز مي توان اطلاعات را در هريك از جايگاه ها جمع آوري و در مدت معيني به مركز ارسال كرد، ولي در نهايت طرح شبكه اي بايد اجرا شود.