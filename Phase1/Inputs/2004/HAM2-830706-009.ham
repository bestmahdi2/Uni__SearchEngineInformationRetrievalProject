مگس ميوه هم انسولين دارد
حتي دروسوفيلا، حشره 6 پاي كوچك معروف به مگس ميوه، هم سلولي دارد كه عمل آن شبيه به يك پانكراس مينياتوري است. اين كشف كه در نشريه nature منتشر شده، نور اميدي براي درمان ديابت است.
سئونگ كيم از دانشگاه استانفورد و همكارانش، دو سال پيش سلول هايي در مغز مگس ميوه كشف كردند كه انسولين توليد مي كنند و حالا همين گروه، سلول هايي پيدا كرده اند كه هورموني شبيه به گلوكاگون توليد مي كنند.
لازم به ذكر است كه انسولين و گلوكاگون هورمون هايي هستند كه هر دو از پانكراس ترشح شده و توامان وظيفه كنترل قند خون را برعهده دارند. به اين ترتيب با اين كشف جديد طرف دوم معادله پانكراس هم در مگس ميوه كشف و كامل شد.دكتر كيم مي گويد: بدون انسولين و گلوكاگون بدن ما با مشكل بزرگي روبه رو است و به نظر مي رسد در مگس ها هم همين طور است.اين كشف جديد، اميد جديدي براي كمك به بيماران مبتلا به ديابت نوع 1 است.