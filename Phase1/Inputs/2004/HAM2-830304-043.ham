مولن روژ
فرهاد فرجاد



مارلون براندو مي آيد
مارلون براندو قرار است با ايفاي نقش خودش در يك درام كم هزينه، بازگشتي خبرساز به عرصه بازيگري داشته باشد.فيلم «براندو و براندو» كه جزييات آن در جشنواره كن اعلام شد، داستان جواني را روايت مي كند كه در جست وجوي هنرپيشه سپيدموي هاليوود، سر از آمريكا در مي آورد. پروژه 3 ميليون پوندي، توسط فيلمساز تونسي «ريتا بهي» كارگرداني مي شود و تابستان امسال كليد مي خورد. براندوي 80 ساله كه حضور قبلي اش در سينما به فيلم «امتياز» در سال 2001 بر مي گردد، علاوه بر بازي، در بخشي از كارهاي اجرايي پروژه مثل بازخواني فيلمنامه نيز دست خواهد داشت.



از نوازندگي تا آهنگسازي 
جاني گرين وود، گيتاريست گروه«radio head« را از اين پس به عنوان آهنگساز جديد شبكهbbc بشناسيد. وي رسما به جرگه آهنگسازان شبكه راديو 3 بي بي سي پيوست و تا سه سال آينده نيز د ر اين جايگاه باقي خواهد ماند. كارشناسان معتقدند گرين وود جوان با بهره گيري از منابع غني شبكه بي بي سي در حوزه موسيقي و هنر، فرصت خواهد داشت تا قابليت هاي امروزي و جوان پسند موسيقايي خود را با خمير مايه هاي كلاسيك و اركستري بياميزد و بدعت جديدي را بنا نهد.



فروش لوازم شخصي جاني كش 
بيش از 650 قطعه از لوازم شخصي دو هنرمند فقيد موسيقي، كانتري جاني كش و همسرش جون كارتر، سپتامبر آتي در نيويورك به فروش گذاشته خواهد شد. اين مجموعه دست نويس اشعار، عكس ها، البسه و آلات موسيقي - شامل گيتاري به قيمت 15 هزار دلار - را در بر مي گيرد. تعدادي از اسباب شخصي اين دو مثل مبلمان و صندلي هاي منزل آنها نيز در مجموعه جاي دارند.
جاني كش در سپتامبر 2003، درست چهارماه پس از مرگ همسرش درگذشت.
بيلي جوئل مي نويسد
بيلي جوئل، خواننده انگليسي سبك راك كه بيشتر شهرت خود را در دهه 80 به دست آورد، دست به قلم برده است تا بر اساس ترانه تقديمي به دخترش در سال 93، يك كتاب ويژه كودكان منتشر كند.
«شب به خير فرشته من» عنوان ترانه اي است كه جوئل، به هنگام جدايي از همسرش براي الكسا نوشت و اينك بناست تا پايه گذار كتابي به همين نام باشد.
وي در رابطه با كتاب ياد شده گفته است: تنها نگذاشتن فرزندان و اطمينان خاطر دادن به آنها كه هميشه كنارشان هستيم، عامل بسيار مهمي در رقم زدن آتيه آنهاست.



سياست و هنر
مغز متفكر گروه راك 2u، بونو، در دنياي هنر و موسيقي همواره نقبي هم به عرصه سياست زده است. او در قالب ترانه هاي مردمي گروه ايرلندي خود، سال هاست توجه شنوندگانش را به سوي جهاني ايمن، سبز و برادرانه جلب مي كند، هر چند از پس تقابل ترانه هاي معترضانه راك با دنياي استبداد، برگ برنده هميشه در دست حريف ظالم بوده و زور موسيقي هيچگاه به سياست نچربيده است. بونو به تازگي اعتراض شديدش را به عملكرد ضعيف اروپا در برابر ناآرامي هاي برمه اعلام كرده و گفته است: جايي كه رهبر دموكراتيك برمه، آونگ سان سوكي، در خانه اش تحت محاصره قرار گرفته، خاموشي اروپا شگفت آور است.