دبيركل اتحاديه عرب: درهاي جهنم در عراق گشوده شده اند
هشدار مقامات سياسي به افزايش خشونت و ترور در عراق
وقايع چند روز اخير در عراق و افزايش عمليات انتحاري و كشته شدن تعداد زيادي از شهروندان عراقي به ويژه در بغداد، موجب بروز واكنش هاي هشداردهنده از سوي مقامات سياسي عراق و جهان شده است.
در اين باره عمر موسي دبيركل اتحاديه عرب گفت: درهاي جهنم در عراق گشوده شده اند.وي كه در نشست شوراي وزيران اتحاديه عرب سخن مي گفت ابراز اميدواري كرد، كشورهاي عرب بتوانند به عراق در عبور از اين بحران و پايان دادن به اشغال آمريكا كمك كنند.
قاضي اشرف نماينده سازمان ملل در عراق نيز طي سخناني در شوراي امنيت اين سازمان هشدار داد اوضاع امنيتي در اين كشور روبه وخامت است و ممكن است تلاشهاي اين سازمان را در بازسازي عراق جنگ زده با مخاطره روبرو سازد.
جواد العطار عضو مجلس ملي عراق نيز روز سه شنبه در گفت وگو با تلويزيون اين كشور اعلام كرد كه مجلس ملي عراق به دولت موقت توصيه كرد از عمليات نظامي ارتش آمريكا كه باعث تحريك افكار عمومي مي شود، جلوگيري كند. وي گفت: يورش ارتش آمريكا به برخي مناطق عامل اصلي ناامني ها در برخي نقاط عراق است.
سخنگوي وزارت امور خارجه آمريكا نيز در مصاحبه با شبكه الجزيره تاكيد كرد كه اوضاع امنيتي عراق به هيچ وجه براي واشنگتن راضي كننده نيست.
آدام ارلي افزود: نه آمريكا، نه دولت عراق و نه مردم اين كشور از اين اوضاع رضايت ندارند و روشن است كه همه ما اوضاع عراق را متفاوت با آن چيزي كه الان است مي خواهيم.
اعلام حالت فوق العاده در بصره
منابع خبري از اعلام حالت فوق العاده در شهر بصره در جنوب عراق خبر دادند.
راديو آزاد عراق سه شنبه شب به نقل از رئيس پليس استان بصره گزارش داد: در پي وقوع سه انفجار در نزديك مركز پليس بصره و نيز حمله خمپاره اي به مناطقي از اين شهر، حالت فوق العاده در بصره اعلام شده است.
رئيس پليس بصره افزود: با اعلام مقررات فوق العاده، تردد مردم بصره در ساعات اوليه شب تا بامداد روز بعد ممنوع است.
به گفته رئيس پليس استان بصره، سه خمپاره روز سه  شنبه به يك دبيرستان و يك محله مسكوني در شهر بصره اصابت كرد اما تلفاتي به بار نياورد. رئيس پليس شهر بصره همچنين از وقوع سه انفجار در نزديك مقر پليس شهر بصره خبر داد اما به جزئيات يا تلفات احتمالي اين انفجارها اشاره اي نكرد.
32 كشته و زخمي عمليات ديروز
در ادامه عمليات خشونت بار در عراق ديروز بر اثر انفجار يك دستگاه خودرو بمب گذاري شده در السوريه واقع در
40 كيلومتري جنوب بغداد دو تن كشته و ده تن ديگر زخمي شدند.
وزارت بهداشت عراق هم اعلام كرد كه در درگيري هاي تازه ميان تفنگداران آمريكايي و مبارزان عراقي در شهر الرمادي در غرب بغداد ده نفر كشته و شش تن زخمي شدند.
همچنين پليس عراق از پيداشدن سه سر قطع شده در شمال عراق خبر داد و ارتش آمريكا گفت كه اين سه سر به عربها تعلق دارد. شبكه تلويزيوني الجزيره نيز گزارش داد كه يكي از پايگاه هاي نظامي آمريكا در جنوب شهر مقداديه در استان دياله عراق ديروز مورد حمله خمپاره اي قرار گرفت كه بر اثر آن 3پليس و يك غير نظامي زخمي شدند.و در آخر اينكه فيصل امين الاستدآبادي كاردار عراق در سازمان ملل متحد روز سه شنبه از بي اعتنايي رسانه هاي گروهي آمريكا نسبت به تلفات مردم عراق انتقاد كرد و گفت: در برابر هر سرباز آمريكايي 50 تن از مردم عراق كشته مي شوند.
ساير تحولات
* استراليا يك تيم ويژه آزادسازي گروگان را به منظور بررسي صحت گروگان گرفته شدن دو گارد امنيتي اين كشور توسط يك گروه اسلامگرا در عراق به اين كشور اعزام كرد.
* گروهي كه دو خبرنگار فرانسوي در عراق را ربوده است با ابراز تعجب از اعلام همبستگي كشورهاي مختلف با پاريس در مورد گروگانها طي بيانيه اي اعلام كرد: فرانسه در مواردي عليه مسلمانان و اعراب از جمله قضيه الجزاير، حمله اسرائيل به نيروگاه هسته اي عراق و سركوب مسلمانان در بسياري از كشورهاي آفريقايي نقش داشته است.
* خانم اسمي خضر سخنگوي دولت عراق خبر ربوده شدن يك راننده اردني 45ساله در عراق را تأييد كرد.
* غازي الياور رئيس جمهور موقت عراق اظهار اميدواري كرد كه گروگانهاي فرانسوي و ايتاليايي در عراق هنوز زنده باشند.
* نخست وزير عراق در واكنش به تهديد اخير الزرقاوي گفت: در شهرها و در تمام نقاط عراق به سراغ تروريست ها مي رويم و اتاق به اتاق با آنها خواهيم جنگيد.
* ابراهيم الجعفري معاون رئيس جمهور عراق درباره پيشنهاد برخي گروه هاي سياسي و مراكز قدرت در كشورش كه خواهان تعويق انتخابات در عراق هستند گفت: چنين پيشنهادي مغاير با قطعنامه 1546 در مورد آينده سياسي عراق است و ما با آن مخالفيم.
* به گزارش روزنامه الشاهد المستقل در زندانهاي نيروهاي آمريكايي در عراق 46 زن زنداني هستند كه در ميان آنها خديجه ياسين رمضان خواهر معاون رئيس جمهور سابق عراق به چشم مي خورد.
* دفتر نخست وزيري عراق در بيانيه اي خبر اعزام «مثال الوسي» عضو حزب كنگره ملي از طرف دولت موقت براي شركت در كنفرانس ضدتروريسم در فلسطين اشغالي را تكذيب كرد.