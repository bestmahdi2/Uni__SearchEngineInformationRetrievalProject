بيماري سالك زلزله زدگان بم را تهديد مي كند
وزير بهداشت و درمان گفت: در صورتي كه آوارهاي منطقه زلزله بم برداشته نشود، مطمئناً با بيماري سالك روبرو خواهيم شد.
مسعود پزشكيان در حاشيه مراسم افتتاح دادسراي رسيدگي به جرائم پزشكي، دارويي و امور بهداشتي در پاسخ به سوال خبرگزاري فارس درخصوص وضعيت بهداشت و درمان منطقه زلزله زده بم گفت: بعد از گذشت 2 ماه از اين حادثه درخصوص وضعيت بهداشتي بم جلسات متعددي داشته ايم تا معضلات مختلف آن منطقه را در مسائل بهداشتي و درماني حل كنيم.
وي با اشاره به تهديد بيماريهاي واگيردار در منطقه زلزله زده بم اظهارداشت: در حال حاضر معضلاتي از جمله بيماري هاي واگيردار منطقه را تهديد مي كند همچنين نبود جا براي كادر پزشكي و خالي بودن پست هاي مربوط به بهداشت و درمان در منطقه از معضلات آن منطقه است. وي با اشاره به چالش هاي متعددي در منطقه بم گفت: جلسات متعددي در رابطه با اين چالش ها برگزار كرديم تا كمك هايي از نظر مالي، نيروي انساني به اين منطقه صورت گيرد. وي همچنين در ادامه گفت وگوي خود گفت: درحال حاضر بيماري خاصي در منطقه زلزله زده بم وجود ندارد ولي اگر آوارها برداشته نشود مطمئناً با بيماري سالك روبرو خواهيم شد لذا تلاش مي كنيم با تعامل سازمان هاي ديگر آواربرداري كنيم.
ساماندهي كمك هاي  مردمي
ستاد بازسازي  استاني  بم  بايد كمك هاي  داخلي  اشخاص  حقيقي  و حقوقي  را ساماندهي ، پيگيري  و بر مبناي  موارد مصرف  اعلام  شده  از سوي  ستاد راهبري  بازسازي  بم  و شرايطي  كه  طبق  آن كمك ها جذب  شده اند، به  مجاري  مربوطه  هدايت كنند.
به گزارش ايرنا، اين  تصميم  در جلسه  اخير نمايندگان  ويژه  رئيس  جمهور و ستاد راهبري  بازسازي بم  و به  استناد اصل  127 قانون  اساسي  و با رعايت  تصويب نامه  هفتم  بهمن  ماه امسال  هيات  وزيران  اتخاذ شده  است .