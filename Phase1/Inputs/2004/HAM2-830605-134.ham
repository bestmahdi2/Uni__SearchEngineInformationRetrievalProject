سيلوان شالوم ادعا كرد
توافق فرانسه و اسرائيل براي تشديد فشار بر ايران
وزير امور خارجه رژيم صهيونيستي از فرانسه خواست تا فشار ديپلماتيك شان را بر ايران در خصوص برنامه هسته اي كشورمان تشديد كنند.
به گزارش ايسنا، خبرگزاري فرانسه به نقل از سيلوان شالوم، وزير امور خارجه رژيم صهيونيستي پس از ديدار با ميشل بارنيه، همتاي فرانسوي اش در پاريس افزود كه آنها بر سر فوريت اين موضوع توافق كرده اند.
وي با بيان اين كه ما در خصوص لزوم تشديد فشار ديپلماتيك بر ايران براي تضمين موفقيت آنها بحث كرديم، افزود كه بارنيه و وي بر سر فوريت لزوم بررسي آنچه كه آن را «تهديد برنامه هسته اي ايران عليه جهان» خوانده به توافق رسيدند.
شالوم ادامه داد: اسرائيل از تلاش هاي فرانسه به همراه آلمان و انگليس براي بررسي اين مساله استقبال مي كند.
وزير امور خارجه رژيم صهيونيستي قرار است امروز فرانسه را ترك كند.
اين ادعا كه برنامه هسته اي جمهوري اسلامي ايران تهديدي براي جهان است بارها رد شده؛ چرا كه اولا آژانس بين المللي انرژي اتمي مدركي دال بر غيرصلح آميز بودن فعاليت هاي هسته اي كشورمان پيدا نكرده است و ثانيا تمام مقامات ايراني تأكيد دارند سلاح اتمي در دكترين دفاعي كشور جايگاهي ندارد.
از ديگرسو خبرگزاري رويتر نوشت كه آمريكا از اين ادعايش مبني بر اين كه چين به ايران فن آوري موشكي منتقل كرده باشد، نگراني هايي دارد.
به گزارش ايسنا اين خبرگزاري در ادامه به نقل از يكي از سخنگويان دولت بوش درخصوص گزارش هايي كه در آن ادعا مي شود چين به ايران فن آوري موشكي انتقال داده است، نوشت: ما فكر مي كنيم چين پيشرفت هايي در زمينه منع تكثير سلاح هاي هسته اي داشته، اما نگراني ها به قوت خود باقي است.
درهمين حال يوكيو تاكئوجي معاون وزير خارجه ژاپن در مصاحبه اي يادآور شد: به نظر مي رسد كه نه آمريكا پرونده هسته اي ايران را به شوراي امنيت بفرستد و نه ايران قصد ساخت بمب اتم را داشته باشد.