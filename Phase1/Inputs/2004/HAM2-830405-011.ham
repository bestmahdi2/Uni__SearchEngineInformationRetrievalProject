پرسش هايي درباره يك ازدواج زودهنگام
خبر ازدواج يك پسربچه 13 ساله با دختري
16 ساله در اهواز بار ديگر سنت هاي قبيله اي را كانون توجه خود كرد.
خبر كوتاه بود اما عكس ها گوياي بسياري از نكاتي بود كه نمي شد از كنار آن ساده گذشت. پسر 13 ساله اي كه در گاوداري پدرش كار مي كرد جثه كوچك و نحيفي داشت و در كنار همسرش كاملاً نمودار بود كه شوهر كم بنيه است و احتمالاً از وظايف همسرداري تمام و كمال برنمي آيد.
سنت حسنه ازدواج،سنت پيامبر اسلام است اما همان طور كه همه ما هم مي دانيم بر اساس قواعد فقهي سن بلوغ را براي صلاحيت ازدواج تعيين كرده اند كه دختر 9 ساله و پسر 15 ساله مي توانند مسئوليت اعمال و كردار خود را برعهده بگيرند.
از سويي اگر اين سن را به عنوان مبناي ازدواج در نظر بگيريم بايد ببينيم علاوه بر توانايي جسماني، از منظر توانايي مديريتي و عقلاني نيز چنين كاري ميسر است. در اين صورت بايد پرسيد كه تقسيم بندي دوره هاي مختلف سني به كودكي، نوجواني، جواني، ميانسالي و پيري به چه كاري مي آيد؟
اگر قرار باشد سنت حسنه ازدواج به عملي تبديل شود كه به اصطلاح عاميانه «بچه بازي» محسوب شود چه تاثيري مي تواند بر اذهان بگذارد.
اينك كه ما با يك افزايش ناخوشايند سن ازدواج در مقابل كاهش سن بلوغ مواجهيم بي شك نمي توانيم بپذيريم كه چنين رويدادهايي بر مشكلات اين وضع بيفزايد.
قطعاً علاوه بر بحث امكان جسماني، امكاناتي از قبيل اقتصادي، اجتماعي و فرهنگي نيز براي پذيرش مسئوليت خانواده موثر و لازمند. در خبري كه روز دوشنبه روزنامه ايران آن را به چاپ رساند عروس 16 ساله گفته بود شوهرم براي پدرش كار مي كند،  اگر بخواهد حقوق بگيرد ماهي 300 هزار تومان حقوق مي گيرد و همين براي خوشبختي  ما كافي است.
آيا استقلال مالي، خود از لازمه هاي تشكيل زندگي مشترك نيست؟ به هر حال به نظر مي رسد بنا به عرف و واقعيت در شرايط كنوني يك نوجوان 13 ساله بيشتر توانايي نوجوان بودن داشته باشد تا جواني و فعاليت هاي مربوط به آن. البته چنين رويدادي قطعاً بر همسن و سالان اين پسر اهوازي اثر مي گذارد و آيا اثر اين كار خوب است؟
اما نكته  ديگري كه بيش از بقيه مسايل در اين ازدواج پررنگ  است بحث سن و سال عروس و دامادي است كه در شرايطي زندگي مي كنند كه بايد به يك سري آداب و سنن متعهد باشند.
اين وضع در شرايط سني داماد به نظر بعيد مي رسد زيرا هيكل نحيف و ظريف او كه بيش از حد حكايت از نوجواني اش دارد گوياي بچگي و عدم بلوغ اوست.
در اين حالت طبيعي است كه اين پسر نوجوان از عهده مسئوليت هاي زناشويي زندگيش برنيايد. در حالي كه عروس او 16 ساله و در اوج جواني خود است. به نظر مي رسد چنين زندگي مشتركي تنها سبب بروز شرايطي باشد كه در آن عروس از شوهر خود سرخورده شود.
به هر حال هرچند احياي سنت هاي موجود در خرده فرهنگ ها مي تواند يك كار فرهنگي خوب ارزيابي شود و گردن نهادن به تسهيل سنت حسنه ازدواج هم جز ثمره خير،ثمره ديگري نداشته باشد، اما انجام هر كاري تحت شرايطي منجر به نتيجه مطلوب مي شود وگرنه تركيب يك اكسيژن با يك هيدروژن محصول آب نخواهد داد مگر اين كه يك اتم اكسيژن با دو اتم هيدورژن تركيب شود.