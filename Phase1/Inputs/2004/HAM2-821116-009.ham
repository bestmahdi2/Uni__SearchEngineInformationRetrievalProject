بازتاب
نفت داريم، اما سردمان است
فرهاد فرجاد
آنها نفت ندارند، آنها گاز هم ندارند، اما زمستان ها گرمشان است. ما نفت داريم، گازهم داريم، ولي زمستانها سردمان است.
اين معما، همان است كه پدران مكتب اكسپرسيونيسم، براي پسران خود مطرح كردند. هرچند پسران، چون ماهي گران بود و فسفرمغزشان كم شده بود، هر چه به خود فشار آوردند، جوابي براي معما نيافتند. اما به تدريج، هم گام با رشد فن آوري ديجيتال، ابر رايانه ها به كمك پسران شتافتند و سرانجام به يك نتيجه كلي رسيدند و آن اين كه: مردم سرزميني كه از نعمت نفت و گاز بهره مند است، كمي سرد مزاج اند!
اي كاش سرانجام يك روز، يك نفر به اين سوال پاسخ دهد كه چرا و به راستي چرا مردم سرزميني كه از نظر منابع زميني و كاني، هشتمين كشور ثروتمند دنياست، بايد زمستانها را بر خود بلرزند و قطره اي نفت براي سوزاندن نيابند. هر چند سوزاندن نفت براي گرم شدن، درست مانند اين است كه شما براي گرم شدن، اسكناس بسوزانيد.
بسياري از كشورها، چنين رايگان و سخاوتمندانه، دسترسي به نفت و گاز ندارند، اما خيلي راحت تر، خيلي هموارتر از آنچه ما پيش رو گرفته ايم از پس تامين نيازهاي سوختي مردم خود بر آمده اند. آنها به همين سادگي كه اين سطور نگاشته شده اند، از آب و باد نيروي برق مي گيرند و از آن به عنوان سوخت، حتي در اجاق گازها، بهره مي برند. هر چند ما در آسان ترين راه ممكن يعني استخراج و رساندن نفت به دست مردم هم درمانده ايم. دريغا كه يك شماره تلفن در قالب ستوني حقير و كوچك، با عنوان صداي مصرف كننده، روزانه شنواي دست كم 10 گلا يه تلفني از كاستي ها و معايب سوخت رساني است.بسياري ازمناطق تهران، كرج و حومه نه تنها از گاز شهري بهره مند نشده اند، بلكه دسترسي مناسبي به نفت سفيد و كپسول گاز مايع هم ندارند