شهري
واردات بنزين و باز هم افزايش قيمت
روي درياي نفت خانه داريم، اما اين به آن معنا نيست كه دست دراز كنيم و هر كدام از فرآورده هاي نفتي را كه دلمان خواست برداريم. مدت هاست ايران بنزين وارد مي كند و امسال پيش بيني افزايش واردات بنزين اغلب دست اندركاران را نگران كرده و باز هم از مشكلاتي نظير نبود حمل  و نقل عمومي موثر و خودروهاي فرسوده سخن به ميان آورده است. عضو كميسيون اقتصادي مجلس شوراي اسلامي با اشاره به افزايش قيمت بين المللي بنزين گفت: افزايش ظرفيت ها به منظور تامين مصرف داخلي بنزين ضروري است. مصباحي مقدم در مصاحبه با بخش گفت و گوي ويژه خبري شبكه 2 سيما افزود: افزايش مصرف بنزين از دغدغه هاي دولت و مجلس است كه بايد برنامه مشخصي براي كاهش آن انديشيده شود تا توليد داخلي پاسخگوي ميزان مصرف باشد و با افزايش ظرفيت پالايشگاه مصرف داخلي را تامين كرد. وي با اشاره به توليد جهشي خودرو در داخل كشور گفت: يكي از را ه هاي كاهش مصرف بنزين توسعه حمل و نقل عمومي است و دولت با گسترش ناوگان حمل و نقل عمومي مي تواند از مصرف بي رويه بنزين جلوگيري كند. شيركوند، معاون اقتصادي وزارت امور اقتصادي و دارايي، مصرف روزانه كشور را 63 ميليون ليتر اعلام كرد و گفت: ظرفيت پالايشگاه هاي كشور حدود 40 ميليون ليتر در روز است بنابراين 23 تا 30 ميليون ليتر بنزين وارد مي شود و در بودجه نيز براي واردات بنزين مبلغي تعيين شده بود، اما با افزايش بي رويه قيمت نفت، قيمت بنزين نيز به طور چشمگيري افزايش يافت و مبلغ بودجه اي بنزين پاسخگوي نيازهاي فعلي نيست. شيركوند كاهش مصرف بنزين را نيازمند تصميمي همه جانبه دانست و گفت: توليد اتومبيل هاي فرسوده، حمل و نقل عمومي، ترافيك به ويژه در تهران و قاچاق فرآورده هاي نفتي از موارد مهم افزايش مصرف بنزين در كشور است. بنابراين دولت مجلس و تمامي سازمان ها و وزارتخانه ها بايد با هماهنگي و پشتيباني يكديگر در اين مورد تصميم گيري كنند. با اين همه باز هم افزايش قيمت بنزين به عنوان راهكار موقت و شايد تاثير گذار پيشنهاد شده است.