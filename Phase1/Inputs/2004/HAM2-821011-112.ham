پيشنهاد كارشناسان شهرسازي براي اختصاص پنج درصد از هزينه ساخت و ساز به مقاوم سازي
گروه  شهري: آخرين اخبار و اطلاعات مربوط به زلزله بم از زواياي مختلف صبح ديروز طي نشست خبري در مركز تحقيقات ساختمان و مسكن بررسي و تبيين شد.
دكتر قاسم حيدرنژاد رئيس مركز تحقيقات ساختمان و مسكن با انتقاد از جامعه مهندسين گفت: براي پيشگيري از بروز چنين فاجعه اي، ضروري است نخست ساختمان هاي موجود مقاوم سازي شوند؛ اما از آن جا كه اين امر هزينه بسيار دارد اولويت با ساختمان ها و اماكن عمومي و دولتي از جمله بيمارستان هاست.
وي افزود: در صورتي كه هنگام ساخت و ساز پنج درصد از هزينه ها به مقاوم سازي اختصاص يابد استحكام ساختمان ها تضمين خواهد شد.
دكتر نصر الله زاده كارشناس زلزله نيز گفت: در زلزله شهر بم، اغلب ساختمان هايي كه بر اساس آيين نامه طراحي ساختمان ها(استاندارد 2800)بنا شده بود سالم مانده است. اين امر نشان مي دهد كه اگر ضوابط مندرج در آيين نامه هاي مربوط به ساختمان رعايت شود ايمني سازه قطعي خواهد بود.
وي وجود طاق هاي ضربي را كه در بيشتر ساختمان هاي كشور وجود دارد از عوامل مهم افزايش خسارات مالي و جاني ذكر كرد.
خانم پرهيزگار يكي ديگر از كارشناسان مركز تحقيقات ساختمان و مسكن گفت: پس از زلزله رودبار دستورالعمل براي مقاوم سازي تدوين شد كه فاز مطالعاتي آن در سال گذشته به پايان رسيد. و بر اساس همين دستورالعمل بودجه اي قريب به 40 ميليارد تومان براي مقاوم سازي ساختمان هاي دولتي و شريان هاي حياتي اختصاص يافت. همچنين بودجه اي براي مقاوم سازي ساختمان ها در سال آينده در نظر گرفته شده است.