توضيح دبيرخانه جشنواره فجر در مورد فيلمهاي طلاي سرخ، دايره و آبادان
پروانه نمايش؛ شرط  حضور فيلمها در جشنواره
دبيرخانه جشنواره فيلم فجر اعلام كرد: در صورت صادرشدن پروانه نمايش فيلم هاي «دايره» و «طلاي سرخ» ساخته هاي جعفر پناهي و فيلم «آّبادان» اثر ماني حقيقي اين آثار در جشنواره امسال حضور مي يابند.
به گزارش ايرنا، فيلمهاي يادشده در صورت اخذ مجوز از اداره كل نظارت و ارزشيابي وزارت ارشاد، در بخشهاي جشنواره جشنواره ها و ويژه به نمايش گذاشته مي شوند.
فيلمهاي طلاي سرخ، دايره و آبادان كه متقاضي بخشهاي مسابقه سينماي ايران و بين المللي جشنواره فجر هستند به دليل صادرنشدن پروانه نمايش از فهرست ارزيابي آثار بخش مسابقه كنار رفتند.
دبير جشنواره فيلم فجر همچنين گفت: فيلمهاي دايره، طلاي سرخ و آبادان به دليل اينكه تا پايان كار هيات انتخاب، فاقد پروانه نمايش بودند، در فرايند انتخاب قرار نگرفتند.
مجتبي اقدامي، جعفر صانعي مقدم، محمد ابراهيم صلواتي فرد، يدالله صمدي، جواد طوسي، مجيد مشيري و هارون يشايايي اعضاي هيات انتخاب جشنواره امسال هستند.
براساس آيين نامه جشنواره فيلم فجر و مصوبه ابلاغي دولت، قيد پروانه نمايش شرط لازم و كافي براي حضور آثار در اين رويداد سينمايي است.
بيش از 80 اثر داخلي متقاضي جشنواره امسال هستند كه 29 فيلم براي بخش مسابقه سينماي ايران انتخاب شده است.
بيست و دومين جشنواره فيلم فجر از 12 تا 22 بهمن ماه برگزار مي شود.