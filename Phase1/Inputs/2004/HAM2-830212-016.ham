دانشگاه هاي معتبر جهان
الهام رضاخاني
دانشگاه هاي«سوئد»
در سوئد 70 مركز آموزش عالي زير نظر وزارت آموزش و علوم اين كشور فعاليت دارند كه شامل 8 دانشگاه جامع، 18 دانشگاه و مؤسسات آموزش عالي تخصصي و غيره هستند. تحصيلات دانشگاهي در اين كشور متناسب با تحصيلات ديپلم دبيرستان است، بنابراين گرايش ديپلم دبيرستان در انتخاب رشته دانشگاهي اهميت زيادي دارد.
داوطلبان با حداقل 25 سال سن و 4 سال تجربه كاري مرتبط مي توانند بدون پشت سر نهادن دوره دبيرستان، وارد مراكز آموزش عالي شوند. شرط ورود دانشجويان خارجي به مراكز آموزش عالي اين كشور گذراندن دوره پيش دانشگاهي است كه با احتساب دوره هاي زبان سوئدي و انگليسي در مجموع دو سال طول مي كشد. هر سال تحصيلي دو نيم سال دارد و هر نيم سال شامل 20 واحد مي شود.
دوره هاي تحصيلي و ارزشيابي مدارك
- دوره هاي دانشگاهي، هنري و حرفه اي(yrkesexamen)كه منجر به اخذ مدرك hogskoleexaman - diploma مي شود به مدت دو سال به طول مي انجامد و با گذراندن 80 واحد كه شامل 40 واحد دروس تخصصي است به اتمام مي رسد. تربيت معلم براي مدارس ابتدايي يا دبيرستان ها تخصص هاي پزشكي، بهداشت، كشاورزي و مهندسي از جمله رشته هاي مختلف اين دوره است كه مدرك اين دوره كارداني ارزشيابي مي شود.
- مقطع كارشناسي در سوئد، filosofie magisterexamen نام دارد و دانشجو در اين مقطع حداقل 160 واحد را در مدت چهار تا پنج سال تحصيل تمام وقت گذرانده كه در نيم سال آخر حداقل 20 واحد به پژوهش علمي اختصاص دارد. در دانشگاه هاي سوئد براي دانشجويان خارجي كه با مدرك كارشناسي براي ادامه تحصيل به اين كشور مي روند، دوره هاي master با حداقل يك و نيم سال تحصيل برنامه ريزي شده است كه به زبان انگليسي برگزار مي شود و شامل دروس تخصصي و پژوهشي است.
نتايج يك تحقيق
انگليسي ها علاقه مند جذب دانشجويان خارجي
يك تحقيق انجام شده در برتيش كانسيل نشان مي دهد كه رشد دانشجويان خارجي، ورود ترك تحصيل كنندگان بريتانيايي به دانشگاه را تحت فشار قرار مي دهد.
پيش بيني شده كه تا سال 2020 ميلادي تعداد دانشجويان خارجي دانشگاه هاي بريتانيا به بيش از سه برابر يعني حدود 870 هزار نفر در سال برسد.
اين تحقيق نشان مي دهد كه تغيير جمعيت دانشجو از بومي به خارجي، باعث تزريق حدود 13 ميليارد پوند در سال به اقتصاد اين كشور شود.
دانشگاه آكسفورد در حال برنامه ريزي براي افزايش تعداد دانشجويان دوره ليسانس خارجي كه شهريه بيشتري نسبت به دانشجويان بومي مي پردازند، است و به اين ترتيب صندلي دانش آموزان بومي كه ترك تحصيل كرده اند كم كم كاهش و به دانشجويان خارجي تعلق مي گيرد.
يك گزارش از همين دانشگاه هشدار داده است كه در سال 2008 حدود 600 دانش آموز ترك تحصيل كرده بريتانيايي از تحصيل در اين دانشگاه محروم مي شوند و اين رقم در سال 2020 به يك هزار و 400 نفر افزايش خواهد يافت. بيشترين رشد تقاضا براي دانشجويان چيني است كه پيش بيني مي شود تعداد آنها از 20 هزار تن به 225 هزار تن در سال 2020 برسد و همچنين توسعه اتحاديه اروپا نيز باعث افزايش تعداد دانشجويان ترك، روماني و لهستاني خواهد شد.
در حال حاضر 270 هزار دانشجوي خارجي در دانشگاه هاي بريتانيا مشغول به تحصيل هستند كه سالانه يك ميليارد و 500 ميليون پوند شهريه مي پردازند.