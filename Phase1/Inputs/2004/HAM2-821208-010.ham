خورخه لوئيس بورخس و گفت وگوهايش
هزارتوهاي ذهن يك خيال پرداز
حسين ياغچي
بي شك خورخه لوئيس بورخس در شمار چند نويسنده مهم قرن بيستم مي گنجد، نويسنده اي كه بيش از آن كه خود را متعلق به قرن بيستم به حساب آورد، نويسنده اي قرن نوزدهمي مي داند. البته تاثيراتي كه گرفته، پيش از همه از نويسندگان قرن نوزدهم ميلادي بوده و شايد از اين جهت بتوان بورخس را نويسنده اي دانست كه كمترين تاثيري از حوادث مختلف قرن بيستم داشته است. او خود اذعان مي دارد كه كتابخانه پدري اش در دوران كودكي، مهم ترين همدم او بوده و اغلب ديدگاه هايش پيرامون زندگي اجتماعي را از خواندن آن كتاب ها گرفته است. بورخس حتي در قسمتي از گفت وگوهايش به موضوعي عجيب و شگفت انگيز اشاره مي كند. او مي گويد كه در سنين نوجواني و جواني، تازه فهميده است كه مي توان به زباني غير از انگليسي هم شعر سرود. اين اظهارنظر، گواه اين مطلب است كه شخصيت بورخس در ميان كتاب هاي مختلف كتابخانه پدري اش شكل گرفته و از قرار معلوم، كمترين تماسي با اجتماع پيرامون نداشته است. اما در اين ميان علاقه بورخس به نمادهاي عاميانه كشورش جالب توجه است.
او در بسياري از شعرها و داستانهايش علاقه اش به اشعار گائوچوها را ابراز داشته و گفته كه تاثيرات و الهامات زيادي از اين سبك شعري مختص آمريكاي جنوبي و بالاخص آرژانتين گرفته است. همچنين در بسياري از داستان هايش به نوع دعواهاي كوچه و بازاري آرژانتين توجه كرده و مثلاً به وسيله اي مانند دشنه هويتي مستقل و رويايي بخشيده است. بايد توجه داشت كه دنياي داستاني بورخس، گذشته از شگفتي ها و پيچيدگي هاي زيادي كه در خود دارد مويد يك نكته مهم و اساسي است. بورخس در عين ارتباط موثر و دقيق با ادبيات داستاني جهان، مفتون فرهنگ خاص حاكم بر كشورش هم بوده و چنين علاقه اي را بي باكانه ابراز داشته است. امري كه در بسياري از نويسندگان آمريكاي لاتين مشاهده نشده است.
بورخس در ابتداي كار نويسندگي، شعر را برگزيده و چندين و چند سال بعد با احتياط كامل به سراغ داستان نويسي رفته است. در جايي از كتاب گفت وگو با بورخس، ميگل انگيدانوس از او پيرامون اين مطلب سؤال مي كند: «همواره عقيده داشته ام كه بورخس اساساً  شاعر است. ليكن بايد اين واقعيت را بپذيريم كه برجسته ترين اشعارش، يعني آن شعرهايي كه باعث شهرتش شده اند داستان هايش هستند. چه بخواهيم و چه نخواهيم داستان هايي ارزنده اند و خواه شاعرانه باشند يا نباشند قصه به شمار مي آيند.»
بورخس به او اينگونه پاسخ مي دهد: «نمي دانم آيا قصه ها و شعرهايم با هم تفاوتي بنيادين دارند. شخصاً هيچ فرقي بينشان نمي بينيم. البته از نظر شكل با هم متفاوت اند. همان طور كه متوجه شده ايد، آدم خيلي خجولي هستم. در بوئنوس آيرس مردم مرا به عنوان شاعر پذيرفته بودند و تحملم مي كردند. مي دانستم كه اگر قصه بنويسم، مرا به چشم مهماني ناخوانده و مزاحم نگاه خواهند كرد. چندتا از اولين داستان هايم را منتشر كردم. سپس بي پرده به داستان نويسي روي آوردم و حالا اگر شعر بنويسم، از نظر مردم مهمان ناخوانده خواهم بود. به همين علت هر دو كار را مي كنم و در دل به گفته هاي دوستانم مي خندم.»
شايد همين خنده، شكل دهنده اصلي دنياي داستاني بورخس باشد. او در داستان هايش همواره دنياها و فضاهاي غريب را به ما معرفي كرده كه مهم ترين ويژگي اش تاثير مسرت بخش اين فضاها بوده است. گويي بورخس داستان هايش را با وجد و سرمستي
تمام عياري نگاشته و اين حال و احوال را به خوبي به خواننده آثارش انتقال داده است.
اما همانقدر كه دنياي داستان هاي بورخس جذاب است، مصاحبه ها و گفت وگوهاي او با خبرنگاران، روزنامه نگاران و اديبان مختلف هم جذابيتي انكارناپذير دارد. آنچنان كه خواننده اين مصاحبه ها، در حين خواندنشان با نويسنده اي مواجه مي شود كه شخصيتش به همان ميزان داستان هايش دچار پيچيدگي و مرموزي است. نويسنده اي كه گذشته از آن كه ادبيات و فلسفه غرب را به خوبي مورد مطالعه و نقد قرار داده، از فرهنگ و تمدن شرق هم غافل نمانده و به طور مثال به شعرا و نويسندگان بزرگي همچون حافظ، فردوسي، خيام و عطار كه متعلق به فرهنگ كهن ايراني بوده اند علاقه اي ويژه نشان داده و در معرفي آنها به خوانندگان غربي نقش تعيين كننده اي برعهده داشته است.
اما جالب توجه آن كه بورخس در تمامي مصاحبه هايش با فصاحت و وضوح كامل به توضيح و ترسيم خصوصيات شخصيتي اش مي پردازد و به پرسش هاي سؤال كنندگان به كمال پاسخ مي دهد. اما اين نحوه پاسخگويي  همانطور كه اشاره شد موجبات افسون بيشتري را در خوانندگان آثارش فراهم كرده است. شايد همين نكته باعث شده كه خوانندگان بيشتري در طي سال هاي اخير از آثار بورخس استقبال كرده اند و آن را مناسب شرايط حاكم بر جهان در دهه هاي 90 و 2000 ميلادي دانسته اند. بورخس در اغلب مصاحبه هايش به توصيف شگفتي و جاودانگي موجود در داستان هايش پرداخته است.
«من به نوشتن داستان هاي شگفت انگيز و البته خواندن مطالب شگفت انگيز علاقه مندم. من عقيده دارم كه آنچه را شگفت انگيز مي ناميم واقعي بدانيم، بدين معنا كه نمادهايي واقعي هستند. اگر داستاني شگفت  انگيز بنويسم، مطلبي خودسرانه و بي ربط ننگاشته ام. برعكس آنچه مي نويسم نشانه و نمايانگر احساسات يا افكار من است. به نحوي كه از برخي جهات، داستاني شگفت انگيز به اندازه روايت رويدادي تصادفي واقعيت دارد و چه بسا از آن واقعي تر هم باشد. زيرا، نهايتاً موقعيت هاي تصادفي و شرايط خاص مي آيند و مي روند حال آن كه نمادها پايدارند و مي مانند. نمادها حضوري دايمي دارند.
اگر درباره يكي از كوچه پس كوچه هاي بوئنوس آيرس بنويسم، هيچ بعيد نيست كه يك روز خرابش كنند و حتي نام و نشاني از آن باقي نماند. اما اگر راجع به هزارتوها يا آينه ها يا شب يا شرارت يا ترس بنويسم، اين چيزها هميشگي اند. منظورم اين است كه همواره با ما خواهند بود. از اين منظر تصور مي كنم نويسنده داستان هاي شگفت انگيز از چيزهايي سخن مي گويد كه به مراتب از آنچه روزنامه نگاران درباره اش مي نويسند واقعي ترند. زيرا نويسندگان مطبوعات هميشه صرفاً حوادث و وقايع را شرح مي دهند البته همه ما در زمان زندگي مي كنيم. به عقيده من وقتي راجع به شگفتي ها مي نويسيم، در حقيقت مي كوشيم خود را از قيد زمان برهانيم و به مقوله  هاي جاودان بپردازيم. منظورم اين است كه نهايت سعي مان را مي كنيم تا به عرصه ابديت راه بيابيم، اگر چه شايد اين تلاش كاملاً موفقيت آميز نباشد.»
علاقه بورخس به موضوعاتي نظير هزارتو از همين جنبه قابل بررسي است. بورخس تمايل دارد كه داستان هايي با موضوعاتي جاودانه بنويسد و بنابراين سعي مي كند تا با پرسش هايي كه از چيستي هستي و رمز و راز حاكم بر آن مي كند، توجه خوانندگان ادوار مختلف را برانگيزد. شايد علاقه هر نويسنده اي اين باشد كه داستان هايي جاودانه بنويسد اما در اين ميان رويكرد بورخس به مقوله فوق از جنس و صورت ديگري است. او خواننده را در خواندن داستان هايش شريك مي كند و از اين راه علاقه و همراهي وي را براي خوانش اثر برمي انگيزد.
انسان در خواندن داستان ها و همچنين نظرات اين نويسنده بزرگ گمان مي كند كه با نويسنده اي متعلق به قرن گذشته(قرن 18 يا 19)رو به روست حال آن كه مرگ بورخس در سال 1986 به وقوع پيوسته و از اين جهت نويسنده اي متاخر و معاصر به شمار مي آيد.
بورخس همواره گفته بود كه از جاودانگي در هراس است. با داستان هاي جاودانه اي كه از او خوانده ايم به نظر مي رسد كه جاودانگي او صورتي عملي به خود گرفته است و آثارش نسل هاي آتي را بيش از گذشته درگير خود مي كند.