پيشنهاد ميراث فرهنگي براي عبور منوريل از حريم منظري برج آزادي
شايد خدشه دار شدن تصويري كه از نماد
تهران نزد جهانيان به يادگار مانده است، تنها دليل مخالفت سازمان ميراث فرهنگي و گردشگري با عبور منوريل از حريم منظري برج آزادي نباشد، اما قطعا يكي از مهمترين آنهاست.
اين را مي توان از ميان گفته هاي سيد حسين مرعشي، رئيس سازمان ميراث فرهنگي و گردشگري تشخيص داد: ما با توسعه و ورود تكنولوژي هاي جديد مخالف نيستيم، اما عبور منوريل از حريم منظري برج آزادي بايد با رعايت دقيق ضوابط و حريم حفاظتي آن باشد.
البته اين حرف هاي معاون رئيس جمهوري به معناي مخالفت كامل اين سازمان نيست، عبور منوريل از پيرامون برج آزادي در صورت رعايت دقيق حريم و فضاي حفاظت شده اين بنا از نظر ضوابط و اصول ميراث فرهنگي بدون مانع است و در صورت رعايت اين ضوابط كارشناسي، مخالفتي با ادامه يا اجراي اين پروژه از سوي مسوولان اين سازمان صورت نمي گيرد. مرعشي در مورد نتايج رايزني هاي صورت گرفته ميان مسوولان اداره ميراث فرهنگي و گردشگري استان تهران و كارشناسان شهرداري سكوت مي كند، اما معتقد است: مسوولان شهرداري و شوراي شهر تهران در حدي از فرهيختگي هستند كه به گونه اي عمل كنند كه با اجراي اين پروژه، برج آزادي آسيب نبيند و بر همين اساس آنها حتي بيش از مسوولان سازمان ميراث فرهنگي و گردشگري براي حفظ ارزش ها و حريم اين بنا تلاش مي كنند.
ثبت بناي تاريخي برج آزادي در فهرست آثار ملي باعث شده تا هر گونه اقدامي در محيط پيرامون و حريم منظري آن پس از اخذ مجوز از سازمان ميراث فرهنگي و گردشگري امكان پذير باشد.