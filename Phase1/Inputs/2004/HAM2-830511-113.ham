استامينوفن پر مصرف ترين دارو در ايران است
رئيس سازمان بيمه خدمات درماني گفت: در تمام دنيا هر دارويي كه وارد مي شود بايد به سيستم فارماكوپه برود و سپس وارد چرخه مصرف شود.
دكتر موسوي افزود: يك سري از داروها جزو تعهد قرار مي گيرند و يك گروه خير. در حال حاضر از 1600 قلم داروي موجود در فارماكوپه كشور، 1500 قلم دارو جزو تعهد ماست.
وي با اشاره به اينكه داروهاي ارزان قيمت به دليل مصرف بالا هزينه هاي سنگيني داشته اند گفت: 15 قلم دارو جزو پرمصرف ترين داروها در كشورند. بطور مثال قرص استامينوفن در سال گذشته، يك ميليارد و 875 ميليون عدد فروش رفته است.
دكتر موسوي افزود: سازمان از شوراي عالي بيمه و معاونت دارويي درخواست كرده كه فارماكوپه دارويي و تعهد سازمان بيمه نيز بازبيني مجدد شود.
براساس اين گزارش، مجيد عطايي، مشاور اطلاع رساني معاونت غذا و داروي وزارت بهداشت نيز در همين زمينه به ايسنا گفت:  به هموطنان توصيه مي شودكه از داروهاي تهيه شده در فهرست دارويي كشور استفاده كنند.
وي تصريح كرد: پزشكان نيز موظفند اين داروها را تجويز نمايند، چرا كه اين فهرست با كمك متخصصان تهيه و در صورت نياز قابل تغيير است.
عطايي با اشاره به فروش داروهاي غير مجاز اظهار داشت:  اين داروهاي غيرمجاز و تقلبي در كشورهاي حاشيه خليج فارس تهيه و به نام داروهاي معتبر جهاني به فروش مي رسد و برخي از آنها دست ساز و مصرف آنها خطرات زيادي به دنبال دارد.