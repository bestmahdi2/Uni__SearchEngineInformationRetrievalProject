كم شدن احساس مسئوليت بدنه دانشگاه نسبت به فعاليت هاي سياسي باعث نگراني است
اعضاي شوراي مركزي و ادوار انجمن اسلامي دانشگاه تهران و علوم پزشكي اين دانشگاه سه شنبه شب در ديدار با حجت الاسلام والمسلمين سيد محمد خاتمي رئيس جمهور، ديدگاه هاي خود را درباره  مسايل روز، اصلاحات و تحولات داخلي و خارجي سال هاي اخير مطرح كردند. حجت الاسلام والمسلمين سيدمحمد خاتمي با تشريح نحوه حضور خود در انتخابات دوره اول و دوم رياست جمهوري، سابقه  شكل گيري روند اصلاحات را تشريح كرد و در عين وارد دانستن بخش قابل توجهي از انتقادهايي كه مطرح شد، به بيان مشكلات و تنگناهاي ساختاري موجود سياسي و اجتماعي پرداخت.
رئيس جمهور از انجمن اسلامي دانشگاه تهران به عنوان انجمني نمونه كه در عين داشتن دغدغه دينداري به آزادي و حقوق مردم توجه دارد، ياد كرد.خاتمي با تشريح مسئوليت هاي روشنفكراني كه درد و دغدغه  دين در اين دوران را دارند، چگونگي حضور خود در عرصه  انتخابات رياست جمهوري را تشريح كرد و هدف از پذيرفتن اين مهم را ايجاد جريان منسجم فكري در جامعه دانست و وجود برخي موانع، عدم آمادگي و بالابردن انتظارات جامعه را در عين فقدان يا ضعف امكانات و ابزارهاي مناسب از علل پديد آمدن احساس برآورده نشدن مطالبات و تحقق نيافتن بخشي از اهداف دولت خود دانست.