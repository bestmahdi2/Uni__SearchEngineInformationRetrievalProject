لاريجاني:
نبايد فرهنگ را زير سايه قوانين قضايي ترويج كرد
در جلسه روز گذشته مجلس خبرگان رهبري، دكتر علي لاريجاني به عنوان شخصيت مدعو گزارشي از وضعيت فرهنگي كشور ارائه كرد.
نماينده رهبري در شوراي عالي امنيت ملي با بيان اين مطلب كه آمار موجود نشان دهنده فطرت دين جوي مردم، به ويژه قشر جوان و تحصيل كرده است، به تلاش دشمنان انقلاب اسلامي براي جذب جوانان و خلأهاي موجود اشاره كرد و گفت: بايد براي ميانگين 5/5 ساعت اوقات فراغت جوانان در شبانه روز برنامه هاي منظم و با كيفيت تري ساخته شود. وي گفت: بايد بپذيريم كه با غرب و آمريكا جنگ فرهنگي داريم و فرهنگ يك مسئله ملي است.
بايد همه با وحدت رويه براي راهبري فرهنگي جامعه تلاش كنيم.
دكتر لاريجاني گفت: هر چند انقلاب اسلامي با مبناي فرهنگ ديني شكل گرفت اما مسايل فرهنگي انقلاب از نقطه صفر شروع نشده است، بلكه مفاهيمي از گذشته ها مخصوصا رژيم سابق بر فرهنگ ملي و مذهبي ما سايه انداخته بود.
عضو مجمع تشخيص مصلحت نظام گفت: نزديكي اقتصادي كشورها در جهاني شدن طبيعي است ولي غربيها در انديشه جهاني سازي هستند و طرح خاورميانه بزرگ در راستاي اين انديشه شوم است.
وي ترويج سكولاريزم را يك طرح جامع بين المللي براي مقابله با اسلام در كشورهاي اسلامي دانست كه با توجه به فشارهاي بيش از حد روي ايران، بايد به عنوان يك مسئله ملي مورد توجه همه مسئولان باشد.
دكتر لاريجاني در ادامه سخنان خود با تحسين از بستر ديني و معنوي موجود در جامعه گفت: توجه به قرآن، ارزشها، مفاهيم ديني و ارزشي در سالهاي پس از پيروزي انقلاب رشدي روزافزون دارد؛ به طوري كه به عنوان نمونه يك ميليون و200 هزار نفر در يك مسابقه راديويي قرآني به نام آيه  هاي زندگي شركت كردند.
وي گفت: بايد از سياسي كردن پديده هاي فرهنگي پرهيز كرد و نبايد فرهنگ را زير سايه قوانين قضايي ترويج و تبليغ كرد.