در نامه اي ديگر به شوراي نگهبان
وزير كشور مجدداً خواستار تعويق انتخابات شد
وزير كشور طي نامه اي به دبير شوراي نگهبان مجددا خواستار تعويق برگزاري انتخابات شد.
به گزارش ايسنا در نامه حجت الاسلام موسوي لاري به آيت الله جنتي آمده است: جنابعالي مستحضريد، حفظ احترام قانون به آن است كه با رعايت آن، از حقوق آحاد شهروندان پاسداري شود، نه آن كه با استفاده فراقانوني از اختياراتي كه قانون به افراد و نهادها مي دهد، به گونه اي عمل شود كه به اسم قانون، حقوق اساسي مردم يا بخش هايي از آنان پايمال شود و طبعا رد صلاحيت تعداد زيادي از داوطلبان بدون هر گونه سند و مدرك معتبر قانوني توسط هيأت هاي نظارت و خالي شدن ميدان انتخابات از رقابت واقعي و آزاد، يكي از مصاديق بارز رعايت نكردن احترام به قانون است.
قاطبه مردم ايران و داوطلبان براي اجراي انتخابات قانونمند و آزاد و رقابتي تلاش كرده و مي كنند، اما وقتي مي بينند به گونه اي عمل مي شود كه جايي براي شور و نشاط انتخاباتي باقي نمي ماند و نتيجه امر كمابيش از قبل تعيين شده است، به طور طبيعي انگيزه اي براي شور و نشاط انتخاباتي باقي نمي ماند و نظرسنجي هاي علمي چند هفته گذشته نيز مبين آن است كه شور و نشاط انتخاباتي مردم به دليل رد صلاحيت هاي گسترده به تدريج كاهش يافته است.
مرجع تشخيص اين كه در كشور نشاني از امنيت يا ناامني مشاهده مي شود يا نه، استانداران سراسر كشور هستند كه به عنوان رؤساي شوراهاي تأمين استان ها با مشاهده و بررسي شرايط كشور، نگراني عميق خود را از روند انتخابات در اين دوره اعلام كرده و خواهان اصلاح روند امور شده اند.
قياس شرايط مربوط به جنگ تحميلي و موارد مشابه نيز با شرايط موجود، قياس مع الفارق است، زيرا در شرايط موجود موضوع رد صلاحيت هاي گسترده كه به بسياري از چهره ها و شخصيت هاي معتبر نظام و كشور نيز تسري يافته است، به اعتماد عمومي آسيب جدي وارد ساخته و دلسوزان نظام را نسبت به خطر استحاله نظام جمهوري اسلامي كه بر انتخابات آزاد بنياد يافته، بيمناك ساخته است.
جنابعالي به خوبي بر اين نكته واقفيد كه رقابت واقعي به تعدد كانديداها كه به طور گزينشي تأييد مي شوند، نيست، بلكه رقابت واقعي به آن است كه آحاد شهروندان و گروه هاي سياسي بتوانند به دور از اعمال سليقه و رفتارهاي فراقانوني در صحنه رقابت حضور به هم رسانند.
 اين كه در ادوار گذشته وزارت كشور چنين مواضعي از خود بروز نمي داد، به علت آن است كه در ادوار گذشته علي رغم  ايرادهايي كه به روند كار هيأت هاي نظارت و آن شوراي محترم وارد بود، اما به هيچ وجه همچون  اين دوره حذف گسترده و حساب شده داوطلبان كه منجر به ميدان بي رقيب انتخاباتي شد، نبوده است و آنچه ناسازگار با حركت مردم سالاري ديني تلقي مي شود و در حافظه تاريخي كشور باقي خواهد ماند، عملكرد مذكور است، نه پيشنهاد تأخير انتخابات به خاطر اصلاح روند ناصواب و غيرقانوني به وجود آمده.
جنابعالي معتقديد كه شوراي نگهبان فاقد قدرت اجرايي است و وزارت كشور اگر نگران برگزاري انتخابات آزاد است، بهتر است با كليه امكانات براي رفع موانع پيگيري نمايد، اما متأسفانه كليه تلاش هاي به عمل آمده وزارت كشور و دولت و ساير مقامات كشور براي متقاعد ساختن هيأت هاي نظارت و شوراي محترم نگهبان نسبت به اصلاح روند نگران كننده  ايجاد شده، ناكام ماند و از بين راه حل هاي مختلفي كه به نظر مي رسيد، مناسب ترين و كم  هزينه ترين آن، پيشنهاد تعويق انتخابات بود تا هم شوراي محترم نگهبان فرصت كافي براي رسيدگي و اصلاح روند امور را پيدا كند و هم مسئولان اجرايي بتوانند با تلاش خود، شرايط نامساعد به وجود آمده را به شرايط مساعد و بانشاط انتخاباتي تبديل كنند و هم از بروز واكنش ها و تنش هاي احتمالي حاصل از نگراني داوطلبان و اقشار مختلف مردم و گروه هاي سياسي پيشگيري شود.لذا مجدداً پيشنهاد مي نمايد موضوع تعويق انتخابات را در دستور كار شوراي محترم نگهبان قرار داده و از نتيجه،  اينجانب را مطلع فرماييد.