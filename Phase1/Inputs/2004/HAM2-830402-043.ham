طرح كمك به تأمين مسكن كاركنان دولت تهيه شد
توسط 25 نفر از نمايندگان مجلس، طرح كمك به تأمين مسكن كاركنان دولت در ده ماده تهيه شد.
به گزارش خبرگزاري فارس در ماده يك اين طرح آمده است: به منظور كمك به تامين مسكن كاركنان شاغل فاقد مسكن و متقاضيان ساخت و يا خريد مسكن مطابق با الگوي مصرف، دستگاههاي مشمول اين قانون مكلفند كليه خانه هاي سازماني متعلق به خود را براساس مقررات آئين نامه معاملات دولتي از طريق مزايده عمومي به فروش برسانند.در تبصره يك اين ماده، نمايندگان خاطرنشان كرده اند كه منظور از خانه هاي سازماني، كليه اماكن مسكوني است كه توسط دستگاههاي مشمول اين قانون در اختيار كاركنان قرار گرفته است.
مطابق تبصره دو ماده يك طرح نمايندگان مجلس، از تاريخ تصويب اين قانون، با پايان يافتن مهلت مجاز استفاده از خانه هاي سازماني، طبق آئين نامه مربوطه هر يك از ساكنين مكلف به تخليه واحد در اختيار خود بوده و علاوه بر ممنوعيت تمديد مدت سكونت توسط دستگاه ذيربط، اسكان كاركنان در واحدهاي تخليه شده ممنوع مي باشد.
بر اساس اين گزارش، در ماده دو طرح كمك به تامين مسكن كاركنان دولت ذكر شده است: به منظور جذب نيروهاي انساني كليدي و متخصص، دستگاههاي مشمول اين قانون مي توانند نسبت به رهن و اجاره خانه هاي سازماني حداكثر تا سقف پنج درصد وجوه حاصل از خانه هاي سازماني فروخته شده اقدام نمايند و مجاز به خريد و يا احداث خانه سازماني نمي باشند.