حدود اختيارات مديران مدارس اعلام شد
دبير كميسيون خط مشي ها و اهداف شوراي عالي وزارت آموزش و پرورش گفت: مدير مدرسه مي تواند با موافقت كميسيون خاص اداره آموزش و پرورش منطقه از دانش آموزي كه به دلايلي همچون كبر سن يا مردودي و مشروطي بيش از دفعات مجاز، شرايط تحصيل در مدارس روزانه را از دست داده است، در مدارس روزانه ثبت نام كند.
حسين رياحي نژاد در گفت وگو با خبرگزاري مهر با تأكيد بر اين كه كميسيون خاص اداره آموزش و پرورش منطقه متشكل از 9 نفر در ادارات آموزش و پرورش است، افزود: رئيس آموزش و پرورش منطقه و معاونين، مسئولين آموزشي و سه مدير به نمايندگي از مديران منطقه از اعضاي تشكيل دهنده كميسيون خاص اداره آموزش و پرورش مناطق هستند.
وي با اشاره به اين كه مدير مدرسه مؤظف است قبل از ارائه پيشنهادات به كميسيون خاص اداره آموزش و پرورش منطقه موضوع را در شوراي معلمان مدرسه مطرح كند، اظهار كرد: مدير مدرسه مي تواند با موافقت كميسيون خاص اداره آموزش و پرورش منطقه نسبت به ثبت نام دانش آموزاني كه به دلايلي همچون بيماري قادر به حضور در كلاس درس نيستند به صورت غيرحضوري ثبت نام كند.دبير كميسيون خط مشي ها و اهداف شوراي عالي وزارت آموزش و پرورش با تأكيد بر اين كه مدير مدرسه مي تواند در شرايط خاص اقدام به اخذ امتحان از دانش آموزي كه در امتحانات هماهنگ غيبت موجه داشته است نمايد، گفت: مدير مدرسه مي تواند با موافقت كميسيون خاص اداره آموزش و پرورش منطقه اقدام به برگزاري امتحان به صورت چند گزينه اي، املا صحيح غلط، دادن وقت اضافي، جايگزين كردن نمره بخش كتبي به جاي شفاهي يا بالعكس در امتحانات داخلي(با توجه به شرايط خاص جسماني دانش آموز، اختلالات حركتي و عدم تعادل بدني)كند.
وي اظهار كرد: اخذ امتحان پيش از موعد مقرر در دروسي كه امتحان آنها به صورت نهايي نيست حداكثر يك ماه قبل از شروع امتحانات پاياني از دانش آموزي كه به ضرورت به اتفاق والدين خود به خارج از كشور عزيمت مي كند نيز از ديگر اختيارات مدير مدرسه است.