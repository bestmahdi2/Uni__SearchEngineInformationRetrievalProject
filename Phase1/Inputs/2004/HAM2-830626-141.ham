ليگ برتر فوتبال ايران
استقلال، در آزمايش دوم با صباباتري
خبرنگار همشهري:  ليگ برتر فوتبال ايران به فاصله كمتر از پنج روز فردا جمعه وارد هفته دوم خود خواهد شد.
در هفته اول ملوان و فجر سپاسي تيم هايي بودند كه به دليل بارندگي و به تعويق افتادن ديدارشان در ميدان رويت نشدند.
آنچه از بازيهاي هفته اول و در هفت ميدان ديده شد حاكي از خواب خرگوشي تيم هاي بزرگ و خودباوري تيمهاي متوسط دوره هاي قبل بود.
هر چند ارزيابي  روي موجوديت تيمهاي اين فصل و مدعي زود است، اما هفته اول دوره چهارم ليگ حرفه اي تفاوت هاي فاحشي با هفته اول سه دوره قبل داشت. شكست پاس تيم مدافع عنوان قهرماني در شيراز و باخت سنگين سپاهان قهرمان جام حذفي در سد سايپا قعرنشين فصل پيش، توقف استقلال در تهران از جمله نتايج غيرمنتظره هفته اول بود. فردا در آغاز بازيهاي هفته دوم كه با انجام چهار ديدار در تهران، شيراز و رشت دنبال مي شود، بيشترين نگاه به ديدار استقلال و تيم تازه وارد به ليگ برتر صباباتري است. تيمي كه به نوعي خانه دوم بازيكنان سابق استقلال محسوب مي شود.
برخورد پيكان و پاس هم به نوعي ديدني است. شاهرخي پس از سالها اين بار با تيمي جديد به مصاف تيم سابق خود مي رود.
استقلال _ صبا در جدال خانوادگي
استقلال در گام نخست در مقابل هواداران پرشمارش در مقابل همتاي اهوازي خود در تهران تن به تساوي داد.
استقلال در بازي با استقلال اهواز چوب ناهماهنگي بازيكنان تازه واردش و مصدوميت علي منصوريان بازيكن باتجربه اش را خورد و كمتر مثل هميشه توانست حريفش را تحت فشار قرار دهد.
بازي با صباباتري تيمي كه اكثر بازيكنان سابق استقلال را جذب كرده بطور قطع و يقين تفاوت زيادي با ديدار با تيمهاي ديگر دارد. استقلال در بازي فردا تركيبي متفاوت با بازي دوشنبه پيش خود دارد و قلعه نويي مطمئنا تغييراتي در خطوط مختلف خواهد داد. منصوريان و علي سامره به احتمال قوي در اين بازي به ميدان خواهند رفت و تركيب خط مياني اين تيم هم دستخوش تغييرات خواهد شد.
پاتالوويچ تا حدود زيادي رضايت كادر فني را به خود جلب كرده است. در خط دفاعي لطفي، قرباني و صادقي بازي خواهند كرد. از بين اميرآبادي و خذيراوي براي پيستون راست و اكرامي و گيلاوردي براي پيستون چپ بايد ديد قلعه نويي به كداميك از اين بازيكنان ميدان مي دهد.
در جلوي خط دفاعي جوان استقلال مثل هميشه محمود فكري بازي مي كند و در صورت بازي كردن منصوريان بايد ديد چه نقشي به مهدي شيري خواهد رسيد.
نيكبخت واحدي و علي سامره به احتمال زياد يك گام عقب تر از عنايتي تركيب تهاجمي استقلال را تشكيل خواهند داد.
براي صباباتري كه در نوشهر بازي برده را با تساوي عوض كرد به احتمال زياد همان نفراتي به ميدان خواهند رفت كه در مقابل شموشك بازي كردند. هادي طباطبايي، امير الوندي، سهراب بختياري زاده، كاظم محمودي، محمد نوازي، محسن سلطاني، ستار همداني، علي دايي، حميد ابراهيمي و بابك ذوالرحمي مردان مورد اعتماد پرويز مظلومي در هفته اول بودند.
از اين بازي به نوعي به عنوان بازي خداحافظي جواد زرينچه ملي پوش سابق و عضو پيشين استقلال و فعلي صباباتري هم ياد مي شود. حال بايد ديد آيا زرينچه به دل كندن از بازي و روي آوردن به كار مربيگري تا چه اندازه روي خوش نشان مي دهد.
پيكان مقابل پاس زخم خورده
پاس تيم مدافع عنوان قهرماني در هفته اول با ناكامي مواجه شد و همين مسئله باعث مي شود تا جلالي و شاگردانش فقط در انديشه كسب برتري مقابل پيكان و التيام آن باخت در حافظيه به ميدان بروند. پيكان تيم دست و پا بسته اي نيست و شاهرخي روند حركت تيم سابقش را به خوبي مي شناسد.
پاس تقريبا اسكلت بندي اصلي فصل پيش خود را توانست حفظ نمايد، اما پيكان بيشتر از پاس متحول شده است. محمدعلي پيرواني، امير وزيري و خسرو حيدري از جمله نفرات جديد پيكان هستند كه در خطوط دفاعي، مياني و حمله به كار گرفته مي شوند.
پاس با وجود قهرماني در فوتبال چهارجانبه با پيوستن ملي پوشانش در شيراز فاقد آن كوبندگي و شادابي فصل پيش بود.
شموشك و اولين بازي خارج از خانه
شموشك در هفته نخست صباباتري را متوقف ساخت. اما بازي در حافظيه و آن هم برابر فجر سپاسي داستان ديگري دارد. فجر سپاسي برخلاف تيمهاي ديگر در هفته اول بازي نكرد و به همين دليل قضاوت و ارزيابي در مورد اين تيم را بايد به بعد از بازي با شموشك واگذار كرد. شموشك در نوشهر با وجود دريافت دو گل از صباباتري عقب ننشست و بازي باخته را در نيمه دوم به مساوي بدل كرد. نماينده مازندران نمي خواهد در اين فصل به سرنوشت سال پيش دچار شود. شموشك هم با از دست دادن چند بازيكن كليدي در اين فصل با به خدمت گرفتن بازيكنان جديد چهره اي دگرگون شده پيدا كرده است.
برخورد همسايه ها
بازي پگاه گيلان و ملوان انزلي را بايد برخورد همسايه ها بدانيم.
ديدار نمايندگان دو قطب برتر فوتبال گيلان(رشت و انزلي)هميشه حكايت خاص خود را داشته است و اين ديدار را هم بايد از اين زاويه ديد.
ملوان چندسالي است كه زمين مي خورد و دوباره بر مي خيزد. ملوان حالا به ليگ برتر بازگشته است و نمي خواهد دوباره به زمين بخورد.
پگاه نماينده گيلان در ليگ برتر فصل پيش بد نمايش نداد. اين تيم در اين فصل همانند بسياري از تيم ها با جذب نفرات جديد دگرگوني بسيار داشته است.
اين تيم در هفته اول پيكان را در تهران متوقف ساخت و حال بايد ديد در نخستين بازي خانگي خود چگونه ظاهر خواهد شد؟