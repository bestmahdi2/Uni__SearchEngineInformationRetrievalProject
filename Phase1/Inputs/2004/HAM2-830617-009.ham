خارجي
نظاميان چاق آلماني
نه آنقدر بخور كه ازدهانت برآيد، نه آنقدر نخور كه از ضعف جانت درآيد. اماباور كنيد هميشه هم رعايت نكات اين ضرب المثل دست خودتان نيست، حداقل مساله نخوردن. اگر از رژيم هاي عجيب و غريب لاغري بگذريم، زندگي شهري هم نكات غريب الاتفاقي دارد. در حاليكه كم تحركي و رواج خوردني هاي چرب و شيرين عامل چاقي رو به رشد شهرنشينان است،  تعدادي از همين شهرنشينان پيرو مد نيز براي لاغر ماندن يا به اصطلاح، رعايت تناسب اندام، خود را به شدت گرسنه نگاه مي دارند. با اين همه حتي با وجود گرسنگان آفريقايي، باز هم مشكل چاقي است كه گويا بيشتر به چشم مي آيد.
از ينگه دنيا خبر رسيده، بسياري از نظاميان آلماني به دليل چاقي  بيش از حد در انجام وظايف خود با مشكل مواجه اند. نشريه اشپيگل نوشت: ارتش آلمان بر اين باور است كه چاقي سربازان ونظاميان اين كشور ممكن است خطرات فراواني داشته باشد.
چاقي بيش از حد به پديده اي رايج در ميان مردم آلمان مبدل شده است.
در گزارش اين نشريه آمده است،  شمار نظاميان آلماني كه به علت چاقي بيش از حد دچار ناراحتي مفاصل و ستون فقرات شده و از انجام فعاليت هاي بدني لازم ناتوان شده اند، رو به فزوني گذاشته است. درحال حاضر از هر 3 جوان آلماني يك نفر دچار چاقي است و بيش از نيمي از جوانان بين 16 تا18 سال اين كشور ورزش نمي كنند.
همچنين براساس آمار و ارقام منتشر شده يك چهارم نوجوانان 15 ساله آلماني، روزانه 4 ساعت تلويزيون تماشا مي كنند.