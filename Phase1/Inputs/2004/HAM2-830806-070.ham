2 ميليون نفر ديابتي در كشور وجود دارد
گروه اجتماعي: سالانه به طور متوسط 100 هزار نفر به بيماران ديابتي كشور اضافه مي شود. وزارت بهداشت كه اين خبر را اعلام كرده، در آستانه برگزاري «هفته ديابت» شعار مبارزه با چاقي را مطرح و گفته است هدف از برگزاري «هفته ديابت» اطلاع رساني عمومي به منظور پيشگيري از ابتلاي به ديابت و بيماري هاي ناشي از آن است.
همچنين خبرگزاري مهر ضمن يك خبر به نقل از روابط عمومي وزارت بهداشت اعلام كرد هم اينك قريب به 2 ميليون بيمار ديابتي در كشور وجود دارد و نزديك به 900 ميليون دلار ضرر اقتصادي از ناحيه هزينه هاي مربوط به اين بيماري به كشور وارد مي شود.
در همين باره توصيه هايي به مبتلايان به ديابت در خبرگزاري ايسنا ديده مي شود كه مهم ترين آنها به اين شرح است:  بيماران ديابتي بايد هميشه از مصرف زياد غذا خودداري كنند و بكوشند از غذاهاي فيبردار و ميوه جات استفاده نمايند تا هميشه احساس سيري كرده و اشتهاي آنها به غذا كمتر شود.
ورزش نيز براي افراد ديابتي بسيار ضروري و حياتي است و هرگز رژيم غذايي به تنهايي قادر به كنترل بيماري ديابت نيست.
ورزش هاي سبك و منظم روزانه افزون بر اين كه از قند خون بيماران مبتلا به ديابت مي كاهد، بافتهاي عضلاني قلب و عروق، ريه ها و سيستم  گوارشي را نيز تقويت و نيرومند كرده و سبب افزايش عمر اين اعضا و مانع از رسوب چربي مي شود.
افراد ديابتي استعداد خاصي نسبت به بالا رفتن فشار و چربي خون دارند. لذا براي گريز از اين عوارض بايستي از مصرف انواع اغذيه نمك دار و حاوي چربي و گوشت قرمز پرهيز كنند.
شيريني، انواع شكلاتهاي صناعي، قند و شكر از جمله خطرناك ترين مواد قندي براي ديابتي ها محسوب مي شود.
گفتني است كه شايع ترين عوارض اين بيماري كوري، نارسايي مزمن كليه، بروز بيماري هاي قلبي- عروقي و در شرايط حاد حتي قطع عضو هم پيش بيني مي شود.
هفته ديابت از تاريخ 21 تا 27 آبان ماه جاري اعلام شده است.