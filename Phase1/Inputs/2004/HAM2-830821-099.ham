دانستني هاي حقوقي
حضور در صحنه قتل
امروزه كشف علمي جرم در تمام سيستم هاي قضايي و پليسي دنيا داراي اهميت خاصي است. گسترش و توسعه امكانات و ابزارهاي علمي كشف جرم و استفاده از آخرين پيشرفتهاي علمي در اين زمينه امري است كه در تمام كشورهاي دنيا به تناسب پيشرفت هاي علمي و صنعتي آن كشور رواج دارد. استفاده از آثار انگشت به دست آمده از صحنه جرم در شناسايي مجرمين، انجام آزمايشهاي مختلف سم شناسي،  بررسي لكه هاي موجود در صحنه جرم و آزمايشهاي dna تحولات عظيمي را در پليس علمي پديد آورده است.
در بيشتر موارد معمولاً پليس از وقوع جرم- به ويژه قتل- توسط مردم آگاه مي شود به طوري كه مي توان گفت بيشتر جرايم را مردم كشف مي كنند نه پليس. از سوي ديگر همان گونه كه بيان شد بيشتر اطلاعات اساسي و بسيار مهم در كشف جرم از صحنه جرم به دست مي آيد. بنابراين نحوه برخورد مردم با صحنه جرم و حفظ مدارك باارزش آن از اهميت فوق العاده اي برخوردار است. در اينجا سعي شده است با ارائه نكاتي ساده در برخورد با صحنه هاي جرم به ويژه قتل، آموزشهايي به عموم مردم ارائه شود تا با حفظ صحنه جرم و جلوگيري از نابودي آثار و مدارك موجود در صحنه به كشف جرم توسط نيروهاي پليس كمك نمايند.
كارشناسان پليس علمي 5 عامل را به عنوان عوامل آسيب رسان به صحنه جرم معرفي مي كنند.
1- عوامل طبيعي از جمله آب و هوا و شرايط جوي، حيوانات و...
2- مظنون يا همدستان وي كه براي از بين بردن آثار جرم تلاش مي كنند.
3- مأمورين امدادي و نيروهاي پليس غيرمسئول.
4- بستگان يا دوستان متوفي يا مقتول كه معمولاً آنان جسد را كشف مي كنند.
5- تماشاگران و مردم عادي
از اين ميان آسيب هاي ناشي از دو عامل آخر را مي توان با آموزشهاي ساده اي به حداقل رساند. گفتيم كه معمولاً اولين كسي كه با صحنه جرم روبه رو مي شود پليس نيست. هر يك از ما ممكن است در طول زندگي با يك صحنه قتل روبه رو شويم. در چنين موردي بايد چه اقداماتي انجام داد و يا به بيان بهتر چه اقداماتي انجام نداد.
ابتدا بايد تعريفي از صحنه جرم ارائه دهيم: «صحنه جرم محلي است كه مجرم اقدامات خلاف قانون خود را براي ارتكاب جرم در آنجا انجام داده است.»(1)
لازم به ذكر است صحنه جرم ممكن است منحصر به يك صحنه نباشد. به عنوان مثال قاتل در يك اتاق با مقتول درگير شده در راهرو وي را به قتل مي رساند، به وسيله اتومبيل جسد را به بيرون شهر برده رها مي كند، در اين مورد محل قرارگيري جسد، اتومبيلي كه جسد با آن حمل شده، راهرو و اتاقي كه در آنجا درگيري رخ داده است همه صحنه جرم محسوب مي شوند. صحنه جرم سرچشمه اطلاعات و اسناد بسيار باارزشي است كه شايد در نگاه اول بسيار بااهميت به نظر آيند. كارشناسان پليس علمي اعتقاد دارند به طور قهري مجرم آثاري از خود در صحنه جنايت يا نزد مقتول بر جاي مي گذارد و برعكس ممكن است آثاري از صحنه جنايت يا مقتول نزد مجرم بر جا بماند. بر همين اساس اگر در صحنه جرمي مدارك و دلايلي به دست نيايد مي بايست آن را به حساب كمبود امكانات، بي تجربگي، نقص، آموزش يا از بين رفتن اطلاعات و مدارك گذاشت.
اگر شما اولين كسي هستيد كه از وقوع جرمي مطلع مي شويد و صحنه جرمي را مشاهده مي كنيد توجه به نكات زير كمك بزرگي به حفظ مدارك و كشف جرم مي نمايد.
1- حفظ خونسردي: در اولين گام بايد بر خود مسلط بود و كنترل خود را از دست نداد. مخصوصاً اگر بستگان و اطرافيان مقتول اولين كساني باشند كه در صحنه جرم حضور مي يابند معمولاً اقداماتي انجام مي دهند و مداركي را از بين مي برند كه جبران آن غير ممكن خواهد بود.
2- يكي از مسائل بسيار مهم در صحنه قتل- و به طور كلي صحنه هاي جرم- ترتيب قرار گرفتن اشياء، به هم خوردگي احتمالي وسايل، روشن يا خاموش بودن وسايل برقي، باز يا بسته بودن دربها و پنجره ها، مواد غذايي كه ممكن است در صحنه وجود داشته باشند و... مي باشند. اهميت اين مسئله به ويژه وضع ظاهري صحنه جرم به حدي است كه از مهمترين وظايف افسران پليس تهيه كردن، عكس و فيلم از صحنه جرم است. ترتيب قرار گرفتن وسايل در صحنه مي تواند به بازسازي وقايع كمك فراواني نمايد. وضعيت مقتول و حالت ظاهري قرار گرفتن جسد نيز در تشخيص نحوه به قتل رسيدن وي اهميت بسياري دارد، به نحوي كه كارشناسان عقيده دارند جابه جايي جسد پلي است كه اگر خراب شود بازسازي آن غيرممكن خواهد بود.
بنابر اين در برخورد با يك صحنه قتل به هيچ عنوان وسايل موجود در صحنه و جسد را جابه جا نكنيد وسعي كنيد حالت ظاهري صحنه به هم نخورد.
3- از عناصر بسيار مهمي كه امروزه در مباحث پليس علمي  جاي خود را باز كرده است بحث انگشت نگاري است. انگشت نگاري از صحنه جرم امري است كه امروزه در همه جاي دنيا متداول است. براي اين كه انگشت نگاري از صحنه جرم بتواند مفيد فايده واقع شود لازم است آثار به جاي مانده از مجرم به صورت مطلوبي برداشت شود. بخشي از اين مسئله بستگي به آموزش، تجربه و امكانات افسري دارد كه آثار انگشت را جمع آوري مي نمايد. ولي به دست آوردن آثار انگشت مطلوب مستلزم آن است كه صحنه جرم دست كاري نشده باشد. به همين سبب در برخورد با صحنه جرم از دست زدن به اشياء و وسايل حتي الامكان خودداري نماييد. بعضاً مشاهده شده است كه بي توجهي شهود و مطلعين و كساني كه صحنه جرم را يافته اند موجب شده تا آثار انگشت به دست آمده منحصر به آنان باشد و آثار انگشت مطلوبي از مجرمين به دست نيايد.
4- برخي آثار و مدارك ممكن است در مدت كوتاهي خود به خود از بين بروند مثل بوي خاص در صحنه، وجود لكه هاي خون تازه و... اگر شما در صحنه جرم با چنين آثاري برخورد كرديد مثلاً بوي عطر يا ادكلن يابوي سيگار خاصي را حس نموديد حتماً آن را به خاطر بسپاريد و به محض ورود افسر پليس به صحنه جرم وي را از اين مسئله آگاه سازيد. همچنين اگر در ها وپنجره ها حالت خاصي داشتند و براي حضور در صحنه لازم است موقعيت آنها را بر هم بزنيد موقعيت اوليه آنها را به اطلاع پليس برسانيد.
5- اگر با وجود تمام كوشش خود، آثار و وسايلي در صحنه جابه جا گرديد مكان اوليه آنها را به خاطر سپرده و پس از آغاز تحقيقات محلي،افسر تجسس را از آن مطلع سازيد.
6- ممكن است شما با صحنه اي روبه رو شويد كه در آن مصدوم هنوز زنده است در اين صورت طبعاً حفظ صحنه جرم و دست نزدن به وسايل در اولويت دوم قرار مي گيرد و اولويت اول نجات جان مصدوم خواهد بود. در اين حالت نيز حتي الامكان بايد سعي شود از دست زدن بي مورد به وسايل موجود در صحنه خودداري كرد و فقط با جابه جايي مصدوم و انجام اقدامات و كمك هاي اوليه براي نجات جان وي تلاش كرد.
در چنين مواردي موقعيت مصدوم و وسايل مختلف و يا آلت قتاله كه ممكن است كنار وي باشد را به خاطر سپرده و آن را در اختيار مأمورين پليس قرار دهيد.
اگر مصدوم هنوز زنده است ممكن است كلمات و جملاتي را بيان كند كه در كشف جرم بسيار حائز اهميت هستند. در چنين شرايطي بايد اين كلمات و جملات را به خاطر سپرد و حتي الامكان يادداشت نمود.
آنچه بيان شد نتايج قاعده اي است كه در بين كارآگاهان به قاعده طلايي(golden rule)مشهور است. اين قاعده بيان مي كند كه قاتل در صحنه جرم يافت مي شود و براي استفاده از صحنه جرم و به دست آوردن مدارك مي بايست صحنه جرم دست نخورده و بدون كوچكترين تغييري باشد، زيرا احتمال دارد در اثر دست زدن به اشياء و جابه جايي آنها برخي آثار جرم محو و ضايع گردند. البته اين قاعده يك استثناء دارد و آن هم زماني است كه مصدوم هنوز زنده باشد كه در اينجا با انتقال مصدوم به مراكز درماني حتي الامكان بايد سعي نمود اين قاعده طلايي را رعايت كرد.
7- ممكن است شما به عنوان مطلع يا شاهد مورد بازجويي قرار گيريد. در چنين مواقعي هرگز قبل از بازجويي با ساير شهود و مطلعين صحبت نكنيد. تجربه نشان داده است اگر شهود و مطلعين قبل از بازجويي اطلاعات خود را با يكديگر مبادله نمايند به صورت ناخودآگاه اطلاعاتي را در اختيار پليس مي گذارند كه خود نديده اند و اين امر روند تحقيقات را دچار اختلال مي نمايد.
8- از مشكلات بسيار مهم مأمورين در حفاظت از صحنه جرم تماشاگران و افراد عادي هستند. هر گاه جسدي در محلي يافت شود حس كنجكاوي عده زيادي از افراد را به سمت اين گونه صحنه ها جلب مي كند. در اطراف صحنه هاي قتل معمولاً افراد زيادي بدون هيچ گونه دليل خاصي جمع مي شوند. حضور اين افراد در صحنه تنها مشكل مأمورين را افزايش مي دهد و از سوي ديگر به مجرم يا همدستان وي اين اجازه را مي دهد كه از اين ازدحام استفاده كرده و به صحنه جرم برگردند و احياناً مدارك و آثاري را كه از خود بجاي گذاشته اند از بين ببرند. بنابر اين خلوت نگه داشتن صحنه جرم از مسائل بسيار مهمي است كه مي تواند به مأمورين كمك فراواني نمايد.
در پايان بايد گفت توجه به نكات ساده فوق مأموران را در كشف جرم ياري مي نمايد. بسياري امور كه در نظر افراد عادي بسيار بي اهميت هستند در نظر كارشناسان و افسران با تجربه پليس اسناد و مدارك با ارزشي هستند. بنابر اين لازم است هر فرد با رعايت اين نكات نيروهاي پليس را در امر كشف جرم ياري نمايد. حجت مبيني