امروز در خوزستان آغاز مي شود
بهره برداري از پنج طرح بزرگ پتروشيمي با حضور رئيس جمهوري
گروه اقتصادي: با حضور رئيس جمهور كشورمان امروز پنج پروژه پتروشيمي و اسكله صادراتي مايعات در بندر ماهشهر و در منطقه اقتصادي انرژي بندر امام(ره)به بهره برداري رسمي مي رسد.
طرح پتروشيمي خوزستان با توليد «پليمرهاي مهندسي»، طرح متانول سوم پتروشيمي فن آوران با توليد «منواكسيد كربن» و «اسيد استيك»، طرح mtbe با توليد ساليانه 500 هزار تن «ام.تي.» و نيز طرح پتروشيمي فجر كه نخستين واحد يوتيليتي متمركز در صنايع پتروشيمي كشور بوده و سرويس هاي جانبي ساير مجتمع هاي منطقه را بصورت متمركز پوشش خواهد داد از مهم ترين پروژه هاي منطقه ويژه اقتصادي پتروشيمي مي باشند كه به بهره برداري رسمي مي رسند.
ميزان سرمايه گذاري هاي(ريالي- ارزي)براي اجراي اين طرحها 2612 ميليارد ريال و 779 ميليون و 500 هزار دلار مي باشد.
منطقه ويژه اقتصادي پتروشيمي در محدوده اي به وسعت 2000 هكتار در جنوب غربي ايران و در ساحل خليج فارس، واقع در شهرستان ماهشهر، بخش بندر امام خميني(ره)قرار دارد. اين منطقه به عنوان بخشي از استان خوزستان و يك گلوگاه استراتژيك در مناطق نفت و گاز ايران، دستيابي به منابع نفت، گاز و مواد اوليه و خوراك واحدهاي صنعتي را بيش از پيش تسهيل مي كند.