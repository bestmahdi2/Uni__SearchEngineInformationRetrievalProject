مرور كتاب
كوچه اول، خانه آخر
نويسنده:  حميدرضا ساعتچي/ ناشر: يادآوران/ چاپ اول، 1383/ 287 صفحه، رقعي/ 2500 تومان.
شياري باريك مثل روده سگ، كوچه تنگ و باريك را دو نيم مي كرد. چركابه هاي خانه ها به شيار مي ريخت و مي رسيد به جوي خيابان و مثل ماري مرده به گنداب روي خيابان سر خم مي كرد. چركابه هاي كف آلود بر پوست كوچه پهن مي شد و حباب هاي كف زير نور مرده خورشيد مثل تاولي بر صورت كبود، دانه دانه مي تركيدند. تكه هاي يخ آب نشده كثيف كنار ديوار كاهگلي، يادآور زمستاني بود كه نمي خواست تمام شود.
هوا سرد بود و لباس هاي پشمي چروك و پالتوهاي بلند روسي و شال گردن هاي ضخيم، تن تكيده اهالي كوچه را گرم مي كرد... بغض گلويم را مي فشرد، خودم را در پناه پتو سپردم تا شايد گرم شوم، اما لرزش بدنم را با هيچ گرمايي تمام نمي شد، مگر گرماي وجود مادر. كاش او اكنون كنارم بود، دوست داشتم هر چه زودتر به خواب بروم، ولي نه از گرما خبري بود، نه از خواب، نه از مادر. در چنين مواقعي، بهترين دواي دردم قصه مادرم بود. تنها قصه اي كه او مي دانست و مرا با آن خواب مي كرد. هر از گاه زالويي را مي ديدم كه از دست و پايم بالا مي آيد، ترس و وحشت بدنم را سرد كرده بود. تنها راهم تكرار قصه مادر بود. تمام حواسم را جمع كردم تا قصه مادر را جزء به جزء براي خودم تعريف كنم. يكي بود. يكي نبود. غير از خدا هيچ كس نبود. اون زمونا كه تو هنوز نبودي... انگار بزرگ شده بودم، ميانسال و جا افتاده. تپل بودم و كيفم كوك بود. گردنبند زنانه اي بر گردن انداختم و همان طور كه در خيابان مي رقصيدم، مي رفتم به جايي. گاه مثل ويلي گيج مي خوردم و گاه شبيه كاراميان مي رقصيدم و شايد هم شبيه دروغ مادرم بود كه سيرم مي كرد. خيابان مثل  هال بزرگي بود كه آن را طي مي كردي و به ميدان گاه بزرگي شبيه اتاق بزرگ پذيرايي درندشتي مي رسيدي.
پي آدرسي مي گشتم، خانه اش روبه روي مجسمه هركول كنار ميدان گاهي بود. روي در خانه اش با مداد رنگي، عكس خانه اي را كشيده بود... در راه كه بوديم چند بار مزه برادر داشتن را با خود چشيدم، اما همه چيز را به ديدار واگذاشتم. نمي دانستم اصلاً به چنين نسبتي مي شد گفت، برادر. وقتي به آنجا رسيدم درون چهارچوب در خشكم زد، جوان نيز بهت زده مرا نگريست، لحظه اي نگذشت كه دايي به حرف آمد:
- هي رافي اين خواهرته نوئم.
رافي لبخند زد و گفت:
- سلام كچلك.
او بلند خنديد و من معترضانه جوابش را دادم.
- كچل خودتي بي تربيت. چرا امروز مزاحمم شدي؟
رافي همچنان كه مي خنديد جريان ديدارمان را براي آنها تعريف كرد و ديگران و البته خودم نيز به خنده افتاديم. او با آب و تاب تعريف مي كرد كه چطور در مورد دختر يا پسر بودن من ترديد كرده است، او مرا در آغوش كشيده تا لحظاتي شايد، مزه آغوش برادر را حس كنم، نه من مي دانستم چه بگويم نه او...
كتاب حاضر اقتباسي از سرگذشت واقعي خانم نوئم صفريان معروف به «الما» است. نويسنده در ابتداي كتاب، زندگي الما را به ذرات قهوه در فنجان، پر از رمز و راز و نقوش عجيب تشبيه كرده است. اسامي شخصيت هاي اين داستان به جز نام الما غيرواقعي هستند.