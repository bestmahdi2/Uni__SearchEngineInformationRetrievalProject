اعتراض دانشجويان اروپايي
نيلوفر قديري
چندي پيش دانشجويان آلماني در تالار تاريخي شهر برلين تحصن كردند، شعار دادند و آن قدر ماندند تا پليس به زور آنها را متفرق كرد. در شهر لندن نيز دانشجويان در ميدان مقابل پارلمان دست به تظاهرات زدند. در پاريس هفته هاست كه هزاران دانشجوي اعتصاب كننده بلوارهاي شهر را پر كرده اند و در حالي كه پارچه نوشته ها و علائمي به دست دارند فرياد مي زنند «همه با هم»!
اروپايي ها عادت دارند دانشجويانشان را وقتي در خيابان ها ببينند كه در حمايت از اجراي تغييرات راديكال تظاهرات مي كنند. اما اين بار اين جوانان خواستار حفظ وضع موجود هستند. آنها به طرح هاي دولت براي اصلاح نظام آموزش عالي اعتراض دارند، طرح هايي كه در برخي موارد بخش عمده بار مالي تحصيلات دانشگاهي را به دوش دانشجويان مي اندازد.
دانشگاه هاي اروپايي براي آن كه توان رقابت با آمريكا را بيابند واقعاً به پول نياز دارند. آمريكا بيش از دو درصد از توليد ناخالص داخلي خود را صرف آموزش عالي مي كند كه اين بيشترين رقم در ميان كشورهاي توسعه يافته است. بسياري از دانشگاه هاي اروپا اكنون با مشكلاتي روبه رو هستند، كلاس هاي پرازدحام و كمبود تجهيزات اوليه همچون آزمايشگاه هاي علوم و كامپيوتر از جمله اين مشكلات است.
در دانشگاه هاي آمريكا دانشحويان بعد از شش سال با مدرك كارشناسي ارشد دانش آموخته مي شوند اما اين روند در دانشگاه هاي اروپا گاه تا يك دهه به طول انجاميد.
دولت هاي اروپايي مي دانند كه دانشگاه هايشان به بودجه بيشتري نياز دارند اما اين را نيز مي دانند كه اين پول اضافي را نمي توانند از بودجه هايي تأمين كنند كه همين حالا هم به دليل كاهش درآمدهاي مالياتي و افزايش هزينه هاي درماني بيمه بيكاري و حقوق بازنشستگي، با كسري روبه روست.
از اين رو، سياستمداران به اين فكر افتاده اند كه افزايش بودجه دانشگاه ها را از طريق شهريه ها تأمين كنند. اما دانشجويان مي گويند خصوصي سازي خزنده آموزش عالي را از استطاعت مردم خارج مي كند.
اروپايي ها با پيشنهاد شهريه دانشگاهي در حقيقت از الگوي دانشگاه هاي آمريكا در تأمين بودجه استفاده كرده اند. در آمريكا دانشجويان چندين گزينه دارند؛ از دانشگاه هاي دولتي كه تنها سه هزار دلار در هر ترم پول دريافت مي كنند، گرفته تا دانشگاه هاي برجسته و با امكاناتي همچون استنس فورد، ييل و هاروارد كه يك سال تحصيل در آنها بيش از 30 هزار دلار هزينه دارد.
اما بسياري از اين دانشگاه ها در تأمين شهريه به دانشجويان كمك مي كنند، يا وام در اختيار دانشجويان مي گذارند تا بورسيه هاي تحصيلي و يا برنامه هاي تحصيلي و كار. اكثر دانشجويان آمريكايي از وام هاي كم بهره براي پرداخت هزينه هاي دانشگاهي بهره مي برند.
انگليس پر هزينه ترين آموزش عالي را در اروپا دارد. شهريه تحصيلات دانشگاهي در دانشگاه هاي دولتي اين كشور 1600 يورو در سال است. درصد جوانان انگليسي كه به دانشگاه مي روند در دهه گذشته دو برابر شده و اين در حالي است كه بودجه دانشگاه ها متناسب با اين افزايش دانشجو افزايش پيدا نكرده است و به همين دليل دولت توني بلر نخست وزير پيشنهاد كرده است كه شهريه هاي كنوني براي دانشگاه هاي انگليس در چارچوب يك نظام متغير تعيين شود كه بر اساس آن هر دانشجو براي تحصيل بايد تا 4280 يورو در سال شهريه بپردازد. اين قانون از سال 2006 در انگليس اجرا مي شود. دانشجويان اين پول را از طريق يك وام دريافت مي كنند و از آنها خواسته مي شود تا اين وام را وقتي بپردازند كه درآمد بعد از ليسانس آنها از 21 تا 28 هزار يورو بيشتر شود.
دانشگاه هاي انگليس به شدت از اين قانون حمايت مي كنند. اما دانشجويان انگليسي معتقدند اجراي اين طرح در بلندمدت شكاف ميان دارا و ندار را عميق مي كند و تا سالهاي آينده جوانان طبقه كم درآمد ديگر به فكر ورود به دانشگاه نمي افتند.
در فرانسه، مؤسسه iep(يكي از مؤسسات برتر آموزش عالي پاريس)دو ماه پيش اعلام كرد شهريه سالانه اين مؤسسه از 1050 يورو به 4 هزار يورو افزايش مي يابد. اما دانشجويان متعلق به خانواده هاي كم درآمد كمتر از دانشجويان ديگر شهريه مي پردازند. اتحاديه ملي دانشجويان فرانسه با اعتراض به اين تصميم آن را نشانه اي از خصوصي سازي دانسته و دانشجويان فرانسوي هفته هاست كه در خيابان هاي پاريس به اين تصميم اعتراض مي كنند. آنها مي گويند كه اين اصلاحات به بخش هاي تجاري امكان نفوذ بيشتر در برنامه هاي درسي را مي دهد و توان رقابت با دانشگاه هاي با بودجه بالا را از دانشكده  ها و دانشگاه هاي كوچك مي گيرد. موج اين اعتراض ها، دولت را به صرف نظر از بخشي از اين اصلاحات واداشت.