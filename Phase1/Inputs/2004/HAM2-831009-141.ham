حضور پنج نامزد در انتخابات قطعي شد
پنج نامزد انتخابات رياست جمهوري حضور خود را در اين صحنه قطعي اعلام كردند. محسن رضايي، احمد توكلي، مصطفي معين، محسن مهرعليزاده و رضا زواره اي اعلام كرده اند به طور حتم در انتخابات شركت خواهند كرد اما ناظران معتقدند احتمالاً دو تن از اين گروه در صحنه خواهند ماند و بقيه انصراف خواهند داد.
كروبي خود بايد تصميم بگيرد
مهر: رسول منتجب نيا عضو شوراي مركزي مجمع روحانيون مبارز گفت: آقاي كروبي خود بايد تصميم بگيرد و همه كارها منوط به تصميم خود آقاي كروبي است.
رسول منتجب نيا عضو شوراي مركزي مجمع روحانيون مبارز گفت: آقاي كروبي براي آمدن هيچ پيش شرطي عنوان نكرده است و اگر بيايند بدون شرط مي آيند. ايشان هنوز به طور قطعي اعلام نكرده اند كه مي آيند ولي به احتمال بسيار زياد كانديداي انتخابات رياست جمهوري خواهند شد.وي ابراز اميدواري كرد كه جبهه دوم خرداد به كانديداي واحد برسند.
هر دو گروه 25 درصد رأي دارند
سخنگوي فراكسيون وفاق و كارآمدي مجلس شوراي اسلامي گفت:جبهه اصولگرايان و جبهه دوم خرداد هر كدام حداقل داراي 25 درصد پايه راي در جامعه هستند،  با احتمال غيبت 25 درصد واجدان شرايط در انتخابات رياست جمهوري، هر يك از جريانات سياسي با امكان جذب 25 درصد آراي غيرسياسي جامعه شانس موفقيت خود را تضمين خواهد كرد.رضا طلايي نيك افزود:جبهه اصولگرايان و جبهه دوم خرداد با رويكرد تخصصي و كمتر سياسي و ارايه چهره اجرايي و عملياتي و برنامه اي امكان گرفتن سهم از 25 درصد آراي غير سياسي جامعه را پيدا خواهند كرد.
موضع سازمان مجاهدين انقلاب درباره هاشمي رفسنجاني
ايرنا: محسن آرمين سخنگوي سازمان مجاهدين انقلاب اسلامي درباره موضع اين گروه پيرامون حضور هاشمي رفسنجاني گفت: ما در مورد آقاي هاشمي رفسنجاني موضع ثابتي داشتيم. به دليل اين كه به طور دائم اين موضع را اعلام كرديم، اين شبهه ايجاد شد كه احتمالا كانديداي سازمان مجاهدين انقلاب اسلامي، آقاي هاشمي رفسنجاني خواهد بود، كه البته با معرفي و اعلام رسمي كانديداي ما اين شبهه برطرف شد.آرمين اضافه كرد: نظر و ديدگاه ما در خصوص هاشمي كماكان ثابت است و معتقديم حضور وي در انتخابات بيش و پيش از آنكه بخواهد به ضرر جبهه دوم خرداد تمام شود، به ضرر اصولگرايان است و آن جريان را با بحران روبرو مي كند. حضور هاشمي نه تنها بحران هاي داخلي اصولگرايان را تشديد مي كند، بلكه اساسا احتمال موفقيت آن جريان را در انتخابات رياست جمهوري به نفع جبهه دوم خرداد منتفي خواهد كرد.
توكلي: كنار نمي كشم
توكلي گفت: از عرصه رقابت در انتخابات رياست جمهوري كنار نخواهم رفت.احمد توكلي نماينده مردم تهران در مجلس شوراي اسلامي در پاسخ به اين سئوال كه برخي از افراد كانديداي رياست جمهوري اعلام كرده اند در صورت حضور هاشمي رفسنجاني از وي حمايت خواهند كرد، گفت: حضور هاشمي رفسنجاني باعث گرم تر شدن عرصه انتخابات خواهد شد و چنين مساله اي نمي تواند كسي را كه مصمم به حضور در انتخابات است از تصميم اش باز دارد.
از اين پس بحث بر سر كانديداتوري ولايتي و لاريجاني است
ايسنا: دبير كل جامعه زينب تصريح كرد: تحقيقات و بررسي هاي ما از اين پس بيشتر بر روي كانديداتوري دكتر ولايتي و دكتر لاريجاني، صورت خواهد گرفت.وي افزود: اگر هم آقاي هاشمي رفسنجاني حضور خود را در صحنه كانديداتوري انتخابات آتي به طور قطعي اعلام كنند، تدبير مي كنيم تا ببينيم مصلحت كشور در چيست، سپس اعلام نظر مي كنيم.
مهر عليزاده:بختم زياد است
ايسنا: معاون رئيس جمهور و رئيس سازمان تربيت بدني گفت: من به عنوان دوست و يار خاتمي در جبهه دوم خرداد كار كردم طبيعتا جزو اصلاح طلبان خواهم بود. قطعا جريان اصلاح طلب در جريان انتخابات رياست جمهوري از من حمايت خواهد كرد.
مهر عليزاده درباره كانديداتوري خودش در انتخابات افزود: مديران اجرايي، برخي از افراد و احزاب سياسي طي چند ماه پيش درخواست هايي را براي كانديداتوري از من داشته اند، اما اگر براي من محرز شود كه واقعا خواست مردم يك نيروي باسابقه و توان و جسارت اجرايي است تا جنبه هاي سياسي و تفكر اصلاح طلبانه را دنبال كند قطعا در خدمت مردم خواهم بود.
رئيس سازمان تربيت بدني در ادامه خاطرنشان كرد: اگر در بين اصلاح طلبان اجماعي حاصل شود، قطعا همه اعضا بايد به نفع آن كنار بكشند و من هم از اين قاعده مستثني نيستم.مهر عليزاده در پاسخ به اين كه ميزان موفقيت خود را چه اندازه مي دانيد، گفت: بخت خود را براي موفقيت در انتخابات آينده زياد مي دانم.
كروبي گزينه مجمع اسلامي بانوان
ايسنا: سخنگوي مجمع اسلامي بانوان تصريح كرد: در صورت پذيرش كانديداتوري رياست جمهوري توسط حجت الاسلام والمسلمين مهدي كروبي، با توجه به تجارب ارزشمند وي در عرصه هاي مختلف خصوصا مديريت توانمند مجلس ششم، وي را بهترين گزينه براي پيشبرد اهداف اصلاح طلبانه ملت ايران مي دانيم. وي افزود: آقاي كروبي مهمترين گزينه است ولي نظر اجماع در جبهه اصلاحات را در خصوص كانديداي نهايي اين جريان قبول خواهيم داشت.
علي شكوري راد رئيس ستاد انتخابات معين شد
ايسنا: دفاتر انتخاباتي جبهه مشاركت ايران اسلامي در سراسر كشور به شكل مشترك با دفاتر گروههاي حامي دكتر معين به رياست دكتر علي شكوري راد فعال خواهند شد.محمدعلي سعدايي، رئيس كميته مناطق جبهه مشاركت با بيان اينكه فعاليت رسمي اين دفاتر تاكنون آغاز نشده است، يادآور شد كه نشست سراسري گروههاي حامي دكتر معين، هفته آينده برگزار و سياستها و برنامه هاي دفاتر انتخاباتي در آن تدوين خواهد شد.به گفته وي، گروه هاي حامي دكتر معين عبارتند از: جبهه مشاركت ايران اسلامي، سازمان مجاهدين انقلاب اسلامي، انجمن اسلامي جامعه پزشكي، انجمن اسلامي معلمان و انجمن اسلام مدرسين دانشگاهها.
معلوم نيست كروبي چقدر رأي دارد
فارس: يك عضو حزب مشاركت با اشاره به كانديداتوري كروبي در انتخابات گفت: مگر ايشان در زمان انتخابات مجلس هفتم توانستند كاري كنند؟ مگر ايشان چقدر رأي دارند؟ ديگر كانديداهاي اصلاح طلبان نيز وضعيتي مشابه ايشان دارند.بهيار سليماني اظهار داشت: قبل از هر چيز بايد تكليف با مردم و انتخابات روشن شود و به اين سئوال پاسخ دهند كه مشاركت حداقلي مي خواهند يا مشاركت حداكثري؟
شرايط عادلانه و نظر مثبت مردم شروط محسن رضايي
ايسنا: محسن رضايي طي سخناني در جلسه اي كه اعضاي تشكل نوانديشان ايران و حزب ايثارگران انقلاب اسلامي براي دعوت از وي جهت حضور در انتخابات شركت كرده بودند، گفت: يكي از شروط من براي حضور در انتخابات ايجاد شرايط عادلانه و سالم در فضاي رقابتي است. تمام ارگان هاي اجرايي و احزاب سياسي با ايجاد محيطي شفاف بايد به مردم در انتخاب فرد اصلح كمك كنند. مساله عدالت و مشاركت حداكثري در انتخابات امر مهمي است و بايد جناح هاي سياسي و دستگاههاي اجرايي به سمت عادلانه كردن فضا حركت كنند.رضايي شرط دوم خود براي حضور در انتخابات را اعلام نظر مثبت مردم و نخبگان به مواضع و برنامه هاي خود اعلام و خاطرنشان كرد كه سخنراني ها و مصاحبه هايش همه براي تبادل نظر با مردم و گرفتن عكس العمل آنهاست و افزود: مي خواهم برنامه هاي خود را به مردم بگويم تا آنها با مواضع من آشنا شوند و اگر شرط دوم يعني پذيرش برنامه ها از سوي نخبگان محقق شود تصميم خود را قطعي مي كنم.
از كانديداي شوراي هماهنگي صددرصد حمايت مي كنم
فارس: لاريجاني گفت: در شرايط كنوني استراتژي احزاب و كانديداها بايستي اين باشد كه هركدام از آنان بتوانند با اتفاق نظر و وحدت بر روي كانديداي نهايي به وفاق رسيده و از وي حمايت كنند.وي خاطرنشان كرد: براساس اعتقادي كه درخصوص لزوم وحدت و يكپارچگي همه نيروهاي اصولگرا دارم قطعا نيروهاي انقلاب از هر كانديدايي كه حمايت كنند من هم صددرصد از وي حمايت خواهم كرد.
معين كانديداي جبهه مشاركت شد
ايسنا: دبيركل، معاونان و اعضاي شوراي مركزي جبهه مشاركت ايران اسلامي دوشنبه شب با دكتر مصطفي معين ديدار و به طور رسمي از وي براي حضور در انتخابات رياست جمهوري دعوت كردند.دكتر معين نيز طي سخناني دلايل خود را براي حضور در عرصه انتخابات رياست جمهوري و پذيرش دعوت دانشگاهيان، احزاب، گروه ها و شخصيت هاي مختلف از جمله جبهه مشاركت اعلام كرد و با تشكر از «حسن ظن، اعتماد و اظهار محبت» اعضاي جبهه مشاركت كانديداتوري در انتخابات را پذيرفت.