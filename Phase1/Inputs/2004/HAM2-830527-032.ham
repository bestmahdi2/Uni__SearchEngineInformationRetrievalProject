نت
دردسر انتخاب اسم
به رغم اينكه تشكيل كانون منتقدان و نويسندگان خانه  موسيقي در زمان هيات مديره قبلي، مصوب شده  اما هنوز از نحوه تدوين اساسنامه و شكل گيري مراحل اجرايي آن خبري نيست.
در نشست مجمع عمومي كانون پژوهشگران پيشنهاد تاسيس كانون خبرنگاران و منتقدان خانه موسيقي مطرح شد اما داريوش پيرنياكان كه در آن زمان دبير و سخنگوي خانه بود نسبت به اين امر به شدت واكنش نشان داد و گفت كه جاي خبرنگار و پژوهشگر عوض شده است از همين روي چندي بعد، پيرنياكان در نشست هيات مديره پيشنهاد تاسيس كانون منتقدان و نويسندگان را مطرح كرد كه مصوب شد اما هنوز از اساسنامه آن خبري نيست.
ابوالحسن مختاباد يكي از مدافعان تشكيل كانون خبرنگاران با بيان اينكه اساسنامه اين كانون بايد از سوي كانون پژوهشگران تهيه شود گفت: ما كماكان اعتقاد داريم كه اسم اين تشكل بايد كانون خبرنگاران و منتقدان موسيقي باشد.
در مقابل دكتر سرير، سخنگوي خانه موسيقي هم بر اين باور است كه در اساسنامه خانه موسيقي پيش بيني تشكيل كانون خبرنگاران و منتقدان موسيقي نشده است.
او در عين حال گفت: به طور حتم در بررسي مجدد اساسنامه خانه موسيقي كه هياتي مامور به بازبيني آن شده، بحث تشكيل اين كانون را هم مدنظر قرار خواهيم داد.
سرير ادامه داد: همان زمان هم قرار بود كه كانون خبرنگاران تشكيل شود كه با مساله پژوهش و پژوهشگران قاطي شد، اما اين مساله تا حصول به نتيجه پيگيري خواهد شد.