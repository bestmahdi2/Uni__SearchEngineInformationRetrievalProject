در جريان بازديد شماري از نمايندگان مجلس اعلام شد
زير گذر رسالت بهار آينده گشايش مي يابد
عكس: محمد كربلايي احمد
گروه شهري: كار ساخت 85 درصد تونل رسالت به عنوان يكي از استثنايي ترين تونل هاي دنيا و بي نظيرترين در خاورميانه به لحاظ مشخصات فني و اقتصادي به پايان رسيده و پيش بيني مي شود در سه ماهه اول سال 84 به روي خودروهاي عبوري شهر تهران باز شود.
به گزارش خبرنگار ما، بزرگراه رسالت يكي از طولاني ترين مسيرهاي غربي _ شرقي تهران به شمار مي رود كه شرق تهران را از خيابان دماوند به غربي ترين نقطه آن در محدوده شهرك راه آهن متصل مي كند كه تكميل آن مي تواند تأثير به سزايي در كاهش بار ترافيكي بزرگراه شهيد همت داشته باشد.
بنابراين گزارش جمعي از نمايندگان مجلس شوراي اسلامي از كميسيون عمران ديروز ضمن بازديد از تونل بزرگراه رسالت اطلاعات لازم درباره نحوه انجام كار از ابتدا تاكنون را به دقت جويا شده و پيگيري كردند.
تونل رسالت كه مراحل حساسي نظير عمليات فني عبور از خيابان ولي عصر(عج)و گذر از مناطق پرآب مياني راه را پشت سرگذاشته برخوردار از مشخصاتي مشتمل بر دو محور عبور رفت و برگشت هر يك به طول 950 متر است كه تنها با فاصله 4 متر موازي هم حركت مي كنند. اين گزارش مي افزايد، هر يك از تونل ها از يك تونل بلند حدفاصل بين ميدان آفريقا تا ضلع شرقي دره نظامي گنجوي و يك تونل كوتاه از ضلع غربي نظامي گنجوي تا بعد از خيابان سيد جمال الدين اسد آبادي تشكيل شده كه در اجراي كار با مشكلات عديده حفاري نظير برخورد با لوله هاي آب، گاز، كابل برق، تلفن، چاه هاي فاضلاب و جنس خاك كه به صورت سست و دستي مواجه بود. هزينه اجراي اين طرح تا امروز 40 ميليارد تومان و هزينه لازم جهت تكميل كارهاي مسير پل و تأسيساتي 150 ميليارد ريال است. مهندس علي آبادي معاون عمراني شهرداري، تهران را بر اساس طرح تفصيلي نيازمند 550 كيلومتر شبكه بزرگراهي و 450 دستگاه پل به منظور اتصال تقاطعات بزرگراهي دانست كه تاكنون كار احداث 200 كيلومتر بزرگراه و 150 پل تقاطع غيرهم سطح به اتمام رسيده است. علي آبادي، برآوردهاي لازم براي تكميل شبكه بزرگراهي را 7 ميليارد دلار(9 هزار ميليارد تومان)وبراي هر كيلومتر 30 ميليارد تومان كه معادل 600 ميليارد تومان در سال مي شود اعلام كرد كه هر چه زمان بگذرد مشمول تورم و افزايش قيمت اعلام شده خواهد شد.
معاون فني عمراني شهرداري تهران مجموعه نيازهاي شهر تهران براي تكميل شبكه مترو و بزرگراهي را رقمي حدود 20 هزار ميليارد تومان دانست كه در يك چشم انداز 20 ساله و بر اساس سند بالا دستي كه براي شهرداري تهران تهيه شده و نيازمند تأييد شوراي اسلامي شهر تهران است تا سال 1404 بايد به انجام برسد منتهي در صورت تأمين به موقع منابع مالي اين زمان كوتاه تر و حجم عمليات عمراني 2 تا 3 برابر افزايش خواهد يافت.
براساس گزارش خبرنگار ما نمايندگان كميسيون عمران مجلس شوراي اسلامي پس از بازديد از تونل رسالت به سمت مركز كنترل ترافيك شهر تهران حركت كردند و طي جلسه اي مشترك با حضور دكتر محمود احمدي نژاد شهردار تهران، معاون و مديران حوزه حمل و نقل و ترافيك،مهندس كامران حاج نصراللهي مديرعامل سازمان حمل و نقل و ترافيك گزارش كامل از وضعيت موجود و پيش بيني هاي صورت گرفته در مورد وضعيت ترافيك، آلودگي هوا، مصرف سوخت و شبكه حمل و نقلي انبوه را به اطلاع حضار رساند.
وي بر اساس يكسري اطلاعات آماري سهم سواري هاي شخصي را در حمل و نقل شهري طي سال هاي 82 و 81 با افزايش 9 درصدي نگران كننده اعلام كرد؛ به طوري كه متوسط سرعت وسايط نقليه از سال 73 تا 82 از 30 كيلومتر به 24 كيلومتر در ساعت كاهش يافته است.
حاج نصراللهي متوسط جابه جايي سه ميليون و دويست هزار نفري توسط اتوبوسهاي شركت واحد را در مقايسه با 4 ميليون جابه جايي مسافر توسط سيستم تاكسيراني و مسافر بران شخصي را يك معضل در شبكه حمل و نقل اعلام كرد و گفت: از آنجا كه ظرفيت جابه جايي يك اتوبوس برابر 40 خودروي سواري است و عرض مورد نياز براي جابه جايي 50 هزار مسافر در يك ساعت متوسط خودروهاي شخصي 175 متر، اتوبوس 35 متر و حمل نقل ريلي بين 3 تا 9 متر است، وجود يك سيستم حمل و نقل عمومي يك پارچه را راه حل اصلي ترافيك شهر تهران اعلام كرد. به طوري كه سهم حمل و نقل عمومي از كل سفرهاي شهري در برنامه چهارم از 44 درصد فعلي بايد به 75 درصد برسد.
وي در بخش ديگري از سخنان خود به آمار خودروهاي شماره گذاري شده در تهران اشاره كرد و گفت: با توجه به شماره گذاري روزانه 1400 خودرو در تهران چنانچه طول هر خودرو را 5 متر در نظر بگيريم در روز 7 كيلومتر و در سال 1000 كيلومتر خودرو در شهر تهران اضافه مي شود. اين در حالي است كه ظرفيت تهران به لحاظ زيست محيطي 500 هزار خودروست و چنانچه به استانداردهاي زيست محيطي لازم در توليد خودرو و توسعه شبكه معابر تا حداكثر ظرفيت دست يابيم تا سقف دو ميليون و پانصد هزار خودرو امكان سرويس دهي داريم ولي متأسفانه در حال حاضر 2 ميليون و 800 هزار خودرو علي رغم امكانات اعلام شده موجود است و تا سال 1390 هم در صورت ادامه همين روند بيش از 5 ميليون دستگاه خودرو در شهر تهران خواهيم داشت.
به گفته مدير عامل سازمان حمل و نقل ترافيك در اين صورت بايد معادل 1686 كيلومتر بزرگراه 8 بانده در سال و به عبارتي سالانه 198 كيلومتر تا سال 1390 بايد ساخته شود.
وي قدرت شهرداري تهران را در صورت به كارگيري تمام امكانات در حد ساخت 10 كيلومتر در سال اعلام كرد كه در اين صورت حتي با خروج يك ميليون و 263 هزار دستگاه خودروي بالاي 15 سال تا سال 1390 باز هم معادل 856 كيلومتر تا سال 1390 كمبود معبر خواهيم داشت و ترافيك تهران قفل خواهد شد.
حاج نصراللهي ادامه داد: از 616 هزار فضاي پارك در نظر گرفته شده براي شهر تهران تنها 22 هزار فضا تأمين شده و يك ميليون متر مربع زمين با كاربري پاركينگ به دليل عدم توجيه اقتصادي از جانب مالكان آن به حال خود رها مانده است.
وي در ادامه گزارش خود به نمايندگان مجلس به ارايه اطلاعاتي در مورد آلودگي هواي تهران در سال هاي 82 و 81 پرداخت و گفت: در سال 81 فقط دو روز هواي پاك 17 روز هواي سالم، 91 روز هواي ناسالم و 80 روز هواي بسيار ناسالم داشتيم.
وي خبر داد ميزان مصرف سوخت در كشور را 60 ميليون ليتر و در تهران 13 ميليون ليتر در سال است و پيش بيني مي شود در صورت ادامه روند توليد خودروهاي شخصي تا سال 1393 تنها در تهران 16 ميليون ليتر مصرف سوخت داشته باشيم. وي در خاتمه پيشنهادهاي مديريت شهري به مجلس شوراي اسلامي را مبتني بر عناوين زير اعلام كرد: توسعه سيستم حمل و نقل عمومي يكپارچه، اختصاص يارانه سوخت به شهرداري تهران در قبال صرفه جويي كه شهرداري از قبل توسعه شبكه حمل ونقل عمومي و جلوگيري از روند رو به افزايش مصرف سوخت دارد، حل معضل ناهماهنگي اداره شهر و تحقق مديريت شهري، توسعه خطوط ويژه اتوبوسراني، اجازه واردات انواع سيستم هاي حمل و نقل با حذف عوارض گمركي، مجوز استفاده از اتوبوس هاي گازوييل سوز، تحقق مديريت تقاضاي سفر در قالب تغيير ساعات كاري، كنترل پارك حاشيه اي، توسعه پاركينگها، ساماندهي سرويسهاي مدارس، توليد خودروها و فرآورده هاي نفتي استاندارد، جلوگيري از رشد بي رويه توليد موتور سيكلت ها و انتقال برخي از سازمان ها و شركتهايي كه وجود آنها در تهران ضروري نيست به خارج از شهر و اجراي طرحهاي محدود كننده، استفاده از وسايل نقليه شخصي در قالب افزايش محدوده طرح ترافيك.
به گفته وي اين پيشنهاد را مديريت شهري به صورت مكتوب جهت تصميم گيري در اختيار نمايندگان مجلس شوراي اسلامي قرار داده است.