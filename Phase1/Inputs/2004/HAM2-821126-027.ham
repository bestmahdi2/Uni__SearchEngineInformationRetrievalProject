پاريس در تسخير فرشهاي ايراني
ماه گذشته نمايشگاهي از 159 تخته فرش دست باف ايراني در پاريس برگزار شد.
هدف اين نمايشگاه اثبات عمق و تنوع محلي صنعت فرش چند صدساله ايراني بود. برگزاري اين نمايشگاه با ديدار محمد شريعتمداري، وزير بازرگاني ايران و تعدادي از بازرگانان ايراني همراه بود. به اين ترتيب اكثر فرش ها، هم براي نمايش و هم براي فروش عرضه شده بودند.
محمد صادق خرازي سفير ايران در فرانسه گفت: «شما ممكن است يك ماه در ايران باشيد ولي چنين فرش هايي نبينيد.» سفير 40 ساله ايران در فرانسه اضافه كرد: «در تاريخ 25 ساله جمهوري اسلامي ايران، چنين نمايشگاهي برگزار نشده است؛ من خودم 3تخته از اين فرش ها را در بدو شروع نمايشگاه خريده ام.»
آقاي بهزاديان رئيس اتاق بازرگاني تهران كه براي جلب سرمايه گذاري شركت هاي فرانسوي به پاريس سفر كرده بود، بيشتر به جنبه هنري نمايشگاه تاكيد داشت. او گفت: «هنر خيلي مهم تر از تجارت است.»
فرش هنوز اصلي ترين صادرات غيرنفتي ايران است. بر اساس آمار وزارت بازرگاني صادرات فرش ايران 600 ميليون دلار در سال است.
هفت توليدكننده فرش كه در نمايشگاه حضور داشتند توسط وزارتخانه تاييد شده بودند. ايران هنوز براي به دست آوردن دوباره بازار جهاني فرش با كشورهاي چين، هند، نپال و پاكستان كه طرح فرش ايراني را تقليد كرده اند، رقابت مي كند، ولي متاسفانه موفقيتي به دست نياورده است. اين در حالي است كه ميزان صادرات فرش دست باف محلي چيني به آمريكا، از سال 2001 تا 2002، حدود 28 درصد افزايش يافته است.
فرش هاي اين نمايشگاه از جنس پشم و ابريشم بود. يكي از فرش هاي اين مجموعه كه در سال 1912 مخصوص سفارت ايران در فرانسه بافته شده بود و حالا متعلق به وزير بازرگاني است، بر اساس طرح هاي محمد صفري بافته شده است و رنگ قرمز اين فرش، رنگ خاصي است كه از نوعي حشره ماده مخصوص درخت بلوط مديترانه اي تهيه شده است.
در اين نمايشگاه علاوه بر فرش تعدادي از گبه هاي قشقايي اطراف شيراز و همينطور فرش هايي از شهر مقدس قم هم در معرض تماشا قرار داشت.
از بين فرش هاي موجود تنها 14 فرش فروخته شد و 30 فرش هم به عناوين مختلف اهدا شد.