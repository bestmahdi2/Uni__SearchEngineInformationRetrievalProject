با تصويب شوراي شهر
جذب بازنشستگان در شهرداري تهران ممنوع شد
گروه شهري: شوراي اسلامي شهر تهران طرح 2 فوريتي بكارگيري بازنشستگان در شهرداري تهران، سازمان ها و شركت هاي تابعه آن را به منظور جذب و بكارگيري نيروهاي جوان و كارشناس تصويب كرد.
به گزارش خبرنگار ما، شوراي شهر ديروز در جلسه اي رسمي و بدون حضور مستمع اشتغال مجدد افراد بازنشسته در شهرداري را جز در موارد استثناء ممنوع دانست و در ماده واحده اي بكارگيري مجدد اين گونه افراد را منوط به موافقت شهردار، رعايت قوانين و مقررات مربوطه و تصويب شوراي شهر دانست و از شهرداري خواست ليست افراد مشمول اين ماده واحده را حداكثر تا پايان ارديبهشت ماه سال جاري جهت تصويب به شوراي شهر ارائه دهد.
مهندس مهدي چمران رئيس شوراي شهر در پايان جلسه ديروز با اشاره به لوايح مطرح شده گفت: در اين جلسه لايحه مجوز ساخت پاركينگ طبقاتي  هما(روبروي هتل هما)مسكوت ماند و براي بررسي و استفاده از نظريات كارشناسي به كميسيون اقتصادي و برنامه و بودجه شورا ارجاع شد.
وي درباره بررسي اعتراض فرمانداري تهران به مصوبه مجوز اخذ بهاي خدمات از تالارها و باشگاههاي پذيرايي ورستوران ها نيز گفت: قرار شد كميسيون برنامه و بودجه نامه اي تكميلي در اين خصوص تهيه و به فرمانداري ارسال كند.
در جلسه ديروز همچنين يك فوريت لايحه آئين نامه اجرايي مصوبه اعطاي وام ازدواج به زوج هاي جوان به تصويب رسيد و جهت بررسي بيشتر به كميسيون هاي مربوطه ارجاع شد.