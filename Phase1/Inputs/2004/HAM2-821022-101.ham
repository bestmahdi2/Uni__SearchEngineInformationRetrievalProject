مقاوم سازي و نوسازي بافت هاي فرسوده راه آماده شدن در برابر بلاياي طبيعي است
گروه شهري: رئيس مركز پيشگيري و مديريت بحران شهر تهران گفت: فلات ايران يكي از لرزه خيزترين مناطق دنياست به طوري كه وقوع زلزله در اكثر نقاط ايران به جز منطقه اي از كوير و حاشيه اي از جلگه خوزستان همواره محتمل است.
مازيار حسيني افزود: تنها راه براي پيشگيري و آمادگي، توجه به بازسازي، مقاوم سازي و نوسازي بافت هاي فرسوده، ارتقاء آموزش هاي ايمني شهري به شهروندان و افزايش ميزان آمادگي در برابر بلاياي طبيعي است.
وي با اشاره به چهار گسل عمده تهران(گسل هاي شمال تهران، مشاء - فشم و دو گسل شمال و جنوب شهر ري )گفت: گرچه بخشي از مركز تهران از گسل هاي اصلي فاصله دارد اما ايمن تصور كردن اين مناطق خطاست چرا كه حركت هر يك از گسل هاي اصلي فوق الذكر مي تواند به اين مناطق شهر نيز آسيب برساند و هيچ نقطه اي از تهران را نمي توان به دور از خطر زلزله و غير آسيب پذير توصيف كرد. در واقع هيچ نقطه اي از تهران در برابر زلزله احتمالي مصون نيست.
وي با تاكيد بر اينكه تمامي گسل هاي تهران به لحاظ زمين شناسي فعال محسوب مي گردند، گفت: بايد توجه داشت كه ساختمان هاي داراي سازه اسكلت فلزي و بتن آرمه از قابليت مقاوم سازي برخوردار هستند و با انجام تعميرات از جمله تقويت ستون ها و اتصالات و نصب مهاربند يا ديوار برشي مي توان اين قبيل ساختمان ها را در برابر خطر زلزله بهسازي و مقاوم كرد. در مقابل، ساختمان هايي كه با خشت و آجر غيرمسلح ساخته شده اند قابليت مقاوم سازي نداشته و تنها راه موجود تخريب و نوسازي اين سازه ها مي باشد.