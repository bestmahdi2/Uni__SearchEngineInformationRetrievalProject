در 9 ماه امسال
صادرات غير نفتي به 6/4 ميليارد دلار رسيد
گروه اقتصادي:ميزان صادرات غير نفتي در9 ماه سال جاري با احتساب صادرات بازارچه اي و تجارت چمداني به رقم 4 ميليارد و 603 ميليون و 800 هزار دلار رسيد.
به گزارش روابط عمومي گمرك اين ميزان صادرات غير نفتي در اين مدت نسبت به مدت مشابه سال قبل 22 درصد افزايش نشان مي دهد.
ارزش تجارت چمداني در 9 ماه سال جاري 4/36 ميليون دلار، ارزش صادرات بازارچه اي 6/285 ميليون دلار و ارزش كل صادرات غيرنفتي بدون احتساب صادرات بازارچه اي و چمداني 4 ميليارد و 181 ميليون و 800 هزار دلار بوده است. ميزان وزني كالاهاي صادراتي غيرنفتي 10ميليون و 690 هزار و 700 تن بوده كه 3/4 درصد درقياس باسال قبل افزايش داشت.
اين گزارش حاكيست افزايش 3/4درصدي در وزن و 22 درصدي ارزش صادرات غيرنفتي به خاطر افزايش قيمت محصولات بخش صنعت و پتروشيمي و بخش كشاورزي بوده است.
در اين مدت بيشترين كاهش قيمت كالاهاي صادراتي به بخش مواد معدني و بيشترين افزايش قيمت به كالاهاي گروه كشاورزي اختصاص داشت.
حدود 55 درصد از كل ارزش صادرات غيرنفتي را ده قلم عمده كالاهاي صادراتي شامل پسته، فرش، ميعانات گازي، كالاهاي صنعتي، آهن و فولاد، محصولات پتروشيمي، البسه، آلومينيم، بنزن و روغن و گريس تشكيل مي دهد.
در 9 ماه امسال 22 ميليون و 708 هزار و 500 تن نيز انواع كالاهاي غيرنفتي به ارزش 19 ميليارد و 709 ميليون و 500 هزار دلار وارد كشور شده است.
اين ميزان كالاهاي وارداتي در اين مدت نسبت به مدت مشابه سال قبل از حيث ارزش 4/22 درصد و از لحاظ وزني 2/34 درصد افزايش نشان مي دهد.
متوسط قيمت هر تن كالاي غيرنفتي وارداتي حدود 840 دلار بوده كه در قياس با سال قبل 7/8 درصد كاهش داشته است.