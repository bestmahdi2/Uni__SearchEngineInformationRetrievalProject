بررسي بودجه سال 83 شهرداري در شوراي شهر آغاز شد
بررسي بودجه سال 1383 شهرداري تهران روز يكشنبه بيست و چهارم اسفند ماه در پنجاه و چهارمين جلسه علني شوراي اسلامي شهرتهران به صورت فوق العاده و بدون حضور مستمع آغاز شد.
به گزارش روابط عمومي شوراي اسلامي شهر تهران، در جلسه ديروز، رديف درآمدهاي بودجه سال 1383 شهرداري تهران با جمع مبلغ 11 هزار و 163 ميليارد و 720 ميليون ريال به تصويب اعضاء شورا رسيد.
براساس اين گزارش، مجموع درآمدهاي بودجه سال 1383 شهرداري تهران در رديف هاي اصلي سهميه شهرداري از پرداخت هاي وزارت كشور به مبلغ 236 ميليارد ريال، عوارض توام با ماليات وصولي در محل 175 ميليارد ريال، عوارض بر ساختمانها و اراضي 5 هزار و 646 ميليارد ريال،عوارض بر ارتباطات و حمل و نقل 228 ميليارد ريال عوارض بر پروانه هاي كسب فروش و تفريحات 749 ميليارد و 920 ميليون ريال،درآمدهاي حاصل از فروش شهرداري و وصولي در مقابل خدمات(فروش اموال منقول و غيرمنقول شهرداري و...)يك هزار و 321 ميليارد و 200 ميليون ريال، درآمد تاسيسات شهرداري، جرائم و تخلفات 182 ميليارد و 100 ميليون ريال،درآمد حاصل از وجوه و اموال شهرداري 325 ميليارد و 500 ميليون ريال و كمك هاي بلاعوض،  وام و استفاده از موجوديهاي دوره قبل 2 هزار و 200 ميليارد ريال بررسي شد.
در ابتداي جلسه ديروز،  دكتر نادر شريعتمداري رئيس كميسيون اقتصادي، برنامه و بودجه و امور حقوقي شوراي شهر گفت: رسيدن به منابع پايدار مالي در شهر تهران از اهداف اصلي و تدوين بودجه سال 83 بوده به همين دليل تلاش مي كنيم تا از اعداد و ارقام غيرواقعي و منابعي كه امكان وصول وجود ندارد پرهيز شود.
وي افزود: بودجه سال 1383، بودجه اي واقعي است، بيشتر منابع درآمدي پايدار شهرداري وابسته به اخذ عوارض است. شهرداري تهران بايد خود را براي اخذ عوارض از برخي دستگاهها و سازمانها آماده و مهيا كند.