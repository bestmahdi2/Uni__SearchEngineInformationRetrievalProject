سايه روشن دانش
آنفلوانزاي مرغي در آلمان
برلين- دو زن مشكوك به داشتن ويروس آنفولانزاي مرغي در آلمان تحت آزمايش هاي پزشكي قرار گرفتند. حال يكي از آنها بلافاصله بعد از مراجعت از تايلند روبه وخامت گذاشته است. ديگري به دليل احتياط بيشتر و تماس با او بستري شده است. هر دو در كلينيك تخصصي بيماريهاي نواحي گرمسيري در هامبورگ بستري شده اند. نتايج به دست آمده از آزمايش ها، هرگونه سرايت را نقض كردند.
با اين وجود از نظر انستيتوي مسئول بهداشت عمومي در آلمان، احتمال وجود ويروس كشنده »h5n1» در بيماري اين دو زن كه از يك سفر توريستي از تايلند بازگشته بودند و هم اكنون در هامبورگ بستري هستند، رد نشده است. درواقع از ميان اين دو توريست كه در بيمارستاني در هامبورگ هستند، يكي از آنها علائم اين بيماري را نشان داده و فوراً در كلينيك تخصصي برنارد نوخت بستري شده است.
كارلا اسكلايخ مسئول بخش بيماريهاي عفوني اين كلينيك صريحاً اشاره كرد: «احتمال زيادي وجود دارد كه اين ويروس به اين توريست سرايت كرده باشد.» در حقيقت اين بيماري به وسيله سرايت از جانب حيوانات(خانواده ماكيان)آلوده انتقال داده مي شود.
منبع: www: corriere della sera.it
ترجمه: آزاده شامي نوري



چگونگي رشد و تكثير سلول هاي سرطاني
واقعيت انكارناپذيري كه در مورد سلول هاي سرطاني وجود دارد، اين است كه اين سلول ها به سرعت رشد كرده و در مدت كوتاهي كل بدن فرد بيمار را فرا مي گيرد. دكتر ماكس سانگ، رئيس مركز پزشكي و سرطان شناسي روتنبرگ مي گويد: اگر ما بتوانيم از تكثير و گسترش سلول هاي سرطاني جلوگيري كنيم، كار شگفت انگيزي انجام داده ايم.
براساس تحقيقاتي كه گروهي از دانشمندان انجام داده اند، سلول هاي سرطاني در يك موقعيت هيپوكسي(كاهش اكسيژن رساني به بافت ها در حد كمتر از نياز)قرار دارند. قرار گرفتن سلول هاي سرطاني در اين موقعيت، يكي از علل تكثير و گسترش اين سلول ها براي جذب اكسيژن است. زماني كه سلول هاي سرطاني با كمبود اكسيژن روبه رو مي شوند شروع به توليد پروتئيني به نام(hif)(عامل تحريك پذير هيپوكسيا)مي كنند كه موجب فعال شدن ژن هاي مختلف مي شود، در مقابل ژن سركوب گر تومورها(vhl)هم پروتئيني را توليد مي كند كه از بدخيم شدن سلول هاي سرطاني جلوگيري مي كند به اين ترتيب، سلول هاي سرطاني فاقد اكسيژن، بر روي اندام هاي خاص قرار مي گيرند و در صورت عدم درمان به موقع، به نقاط ديگر بدن سرايت مي كنند. به طور مثال، در صورت گسترش بيماري در فرد مبتلا به سرطان سينه، ريه، كبد و مغز استخوان اين بيمار هم، گرفتار سلول هاي سرطاني مي شوند. طبق گفته دكتر سانگ بين اين ژن ها و سلول هاي سرطاني رابطه اي مستقيم وجود دارد. محققان اميدوارند كه بتوانند با استفاده از ژن درماني، سلول هاي سرطاني را نابود و بيماري سرطان را ريشه كن كنند.
بيست دليل مهم براي ترك سيگار



با ترك سيگار، فوايد زير حاصل مي شود:
1- جلوگيري از بيماريهاي قلبي ناشي از مسموميت در اثر اعتياد به نيكوتين.
2- هنگام ورزش كردن، احساس كمبود هوا كاهش مي يابد و فرد كمتر دچار خستگي مي شود.
3- سرفه، سرماخوردگي و برونشيت مزمن پايان مي يابد.
4- امكان ابتلا به نفخ ريه كمتر مي شود.
5- كاهش احتمال ابتلا به سرطان ريه، گلو، مثانه، دهان و كليه.
6- بهبود يا كاهش احتمال ابتلا به زخم معده يا زخم اثني  عشر.
7- كاهش ميزان فشار خون و كلسترول.
8- از بين رفتن سرفه هاي صبحگاهي.
9- بهبودي در ظاهر موها.
10- بوي بد تنفس فرد سيگاري، بهبود مي يابد.
11- دندانها دوباره مي درخشند و تورم لثه ها از بين مي رود.
12- قوه چشايي و بويايي بهتر مي شود و خوراكي ها مزه و عطر بهتري خواهند داشت.
13- شرايط روحي و رواني بهتر مي شود.
14- جوش هاي صورت به طور محسوسي كاهش مي يابند.
15- كاهش خطر ابتلا به امراض استخواني.
16- ترك سيگار در خانم هاي باردار، باعث جلوگيري از آسيب هاي جنيني مي شود مانند خطر زياد سقط جنين خودبخودي و كاهش وزن كودك هنگام تولد.
17- بوي سيگار از لباس و خانه فرد سيگاري از بين مي رود.
18- اثرات منفي دود سيگار بر اطرافيان بويژه خانواده از بين مي رود.
19- ترك سيگار، الگويي براي فرزندان شما خواهد بود.
20- و بالاخره باعث صرفه جويي و پس انداز پولتان مي شود.
منبع: آ.ب.ث