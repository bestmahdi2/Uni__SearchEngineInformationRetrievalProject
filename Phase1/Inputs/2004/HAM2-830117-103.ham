بررسي تحليلي اظهارات كالين پاول درباره گزارش نادرست به شوراي امنيت
اعتراف به خطا
سحرگاه 20 مارس 2003 هفتاد و پنج دقيقه از ضرب الاجل صدام براي ترك عراق گذشته بود كه نيروهاي آمريكايي اولين حملات خود را به بغداد آغاز كردند. بلافاصله بعد از شنيده شدن صداي انفجارات در قلب عراق، آري فليشر سخنگوي كاخ سفيد در مقابل دوربين هاي تلويزيوني، آغاز جنگ عراق را اعلام كرد. او گفت: «اولين مراحل خلع سلاح عراق آغاز شد.»
تمام بهانه اصلي نبردي كه جرج بوش رئيس جمهوري آ مريكا، عمليات آزادسازي عراقش مي خواند در اين جمله نهفته بود. گرچه گزارشهاي بازرسان ويژه تسليحاتي، از نبود هرگونه سلاح يا تاسيسات ساخت سلاحهاي كشتارجمعي در عراق خبر مي داد و دنيا فرياد مخالفت با جنگ سرداده بود، آمريكا و انگليس مصرانه بر خطرسلاحهاي كشتارجمعي صدام تاكيد كرده و بي آن كه به راي منفي  سازمان ملل توجه كنند، حمله به بغداد را شروع كردند. البته پافشاري كاخ سفيد بر اين امر مدتها پيش از جنگ آغاز شده بود.29 دسامبر 2001، بوش به بغداد هشدار داد كه در صورت ادامه جلوگيري از بازگشت بازرسان تسليحاتي كه عراق را در سال 1998 ترك كرده بودند، به زور متوسل خواهد شد. چندي بعد نيز در سخنراني اش ايران، عراق و كره شمالي را محور شرارت خوانده و اظهار داشت كه عليه اين كشورها وارد عمل خواهد شد.
12 سپتامبر 2002 رئيس جمهوري آمريكا طي سخناني در سازمان ملل اين سازمان را به همراهي در خلع سلاح فوري عراق فراخواند و تهديد كرد كه اگر مداخله بين المللي در اين باره صورت نگيرد كاخ سفيد به تنهايي دست به كار مي شود.
اين اظهارات بوش از همان ابتدا با مخالفت مجامع بين المللي و سازمان ملل مواجه شد. برخي همسايگان عراق و كشورهاي اروپايي سعي بر آن داشتند كه صدام حسين را به پذيرش ورود بازرسان تسليحاتي به عراق راضي كنند. 4 روز پس از تهديد كاخ سفيد، بغداد بازگشت بازرسان تسليحاتي را بدون هيچ پيش شرطي پذيرفت. با اين وجود تلاشهاي تبليغاتي واشنگتن و لندن براي بال و پر دادن به پرونده سلاحهاي كشتارجمعي عراق همچنان ادامه داشت. بوش و اطرافيانش معتقد بودند كه صدام به صد ترفند مي تواند سلاحها را از ديد بازرسان پنهان كند. در مقابل، سكوت بغداد هر از چندگاهي به تكذيب و انكار ادعاهاي آمريكا و انگليس مبدل مي شد. 24 سپتامبر، لندن پرونده جنجال برانگيزي را در مورد برنامه تسليحاتي عراق منتشر كرد كه در آن ادعا شده بود، صدام حسين قادر است سلاحهاي كشتارجمعي اش را ظرف 45 دقيقه فعال كند. همان پرونده اي كه بعدها به كشته شدن ديويد كلي كارشناس تسليحاتي انگليس و رسوايي توني بلر نخست وزير اين كشور انجاميد.
در هر حال شوراي امنيت در واپسين ماه 2002 قطعنامه 1441 را پذيرفت كه پيش نويس آن توسط واشنگتن و لندن تهيه شده بود و پاكسازي عراق از سلاح كشتارجمعي به عنوان يكي از مهمترين مفاد در آن جاي داشت. بدين ترتيب بازرسان سازمان ملل پس از 4 سال در بيست و هفتم 2002 به عراق بازگشتند. بغداد پذيرفته بود كه بازرسان بي هيچ مانعي تمام مراكز مورد نظر خود را بازرسي كنند حتي كاخهاي صدام حسين از اين امر مستثني نبودند. مدتي از حضور بازرسان در عراق گذشت اما هيچ نشانه اي مبني بر وجود سلاحهاي كشتارجمعي بدست نيامد. هر از گاهي ترديدها و شبهاتي در مورد برخي كارخانه ها و كاخهاي صدام شدت مي گرفت اما پس از بازرسي جواب همچنان منفي بود. در اين ميان از يك سو صدام هنوز بر مواضع خود درباره عدم وجود تسليحات سرسختانه ايستاده بود و از ديگر سو بوش و بلر بر فشارهاي رواني و جوسازي عليه بغداد ادامه مي دادند.در پانزدهمين روز ماه آغازين 2003، بيش از 50 هزار سرباز آمريكايي در خليج فارس مستقر شده و 20 هزار سرباز ذخيره نيز فرمان آماده باش گرفتند و پنج روز بعد نيز هشت كشور اروپايي كه انگليس، ايتاليا و لهستان هم در آن جاي داشتند نامه اي را در حمايت از عمليات نظامي آمريكا عليه عراق امضا كردند اين در حالي بود كه نه اثري از سلاحهاي كشتار جمعي بدست آمده و نه سازمان ملل به لزوم مداخله نظامي در عراق معتقد بود.
كالين پاول وزير خارجه آمريكا در سخنراني اش در شوراي امنيت در پنجم فوريه 2003 با اشاره به وجود مداركي مبني بر نقض تعهدات بغداد در قبال بازرسان تسليحاتي صدام را به عدم همكاري شفاف با بازرسان سازمان ملل متهم كرد.. سه روز پس از سخنراني تهديدآميز پاول، كوفي عنان دبيركل سازمان ملل اعلام كرد در صورت به بن بست رسيدن راه هاي مسالمت آميز براي خلع سلاح عراق، هرگونه مداخله نظامي بايد با تاييد سازمان ملل صورت گيرد.با اين حال بازرسان همچنان هيچ اثري از سلاحهاي مورد ادعاي انگليس و آمريكا در عراق نيافته علاوه بر آن تقريبا با هيچ ممانعتي از سوي رژيم بعث در اين بازرسي ها مواجه نشده بودند. چندي پس از بيانات كوفي عنان، فرانسه، آلمان، روسيه و بلژيك با ابراز مخالفتشان با منطق جنگ عليه عراق، خواهان شدت گرفتن و افزايش بازرسي ها و ادامه حضور بازرسان در اين كشور شدند اما جبهه موافق جنگ به سركردگي آمريكا و انگليس نيز آرام ننشسته و به افزايش نيرو در اطراف عراق پرداختند.
در آخرين روزهاي پيش از حمله به عراق، از بغداد خواسته شد تا تمام اسناد و مدارك مربوط به آزمايشها و تلاش اين كشور براي دستيابي به سلاح كشتار جمعي و تسليحات هسته اي را فاش كند. رژيم بعث ابتدا با اين امر مخالفت كرد اما پس از چندي پرونده 2 هزار صفحه اي را به همراه چندين ديسك اطلاعاتي در اختيار بازرسان سازمان ملل قرار داد. گرچه مطلبي از اين برگه ها بدست نيامد. سرانجام در حالي كه دهها ميليون انسان در اروپا و ديگر نقاط جهان دست به تظاهرات عليه آمريكا و انگليس زده بودند، نيروهاي ائتلاف پس از ضرب الاجل 48 ساعته به صدام براي ترك عراق بمباران بغداد را آغاز كردند.اكنون يك سال از اين جنگ ويرانگر كه به نام امن شدن منطقه و بي خانمان شدن صدها زن و كودك عراقي انجاميد مي گذرد. صدام دستگير شد، نيروهاي آمريكايي در كاخ هاي رئيس جمهوري سرنگون شده عراق در تكريت مستقر شده اند اما هنوز نه تنها اثري از سلاحهايي كه بوش و بلر ادعا مي كردند و هشدار مي دادند بدست نيامد كه حتي جنگ طلبان هر روز با رسوايي بيشتري روبرو شده و ناچار به سخنرانيهاي نقيض سخنان پيش از جنگ مي شوند. گرچه پس از اشغال عراق و كشف نشدن سلاحهاي كشتارجمعي ابتدا كاخ سفيد و طرفدارانش مدعي شدند كه صدام همه سلاحها را منهدم كرده بود اما اكنون از يك سو با ناامني هاي عراق و ناتواني از برقراري امنيت در اين كشور جنگ زده مواجهند از ديگر سو از متقاعدكردن افكار عمومي جهان بازمانده اند.
در اولين روزهاي سال 2004 زماني كه ديويد كلي مسئول آمريكايي پيگيري عملكرد و گزارش هاي بازرسان تسليحاتي سازمان ملل در عراق از سمتش در دولت بوش استعفا داد سرويس هاي امنيتي انگليس و آمريكا را به غلوكردن و شاخ و برگ دادن دروغين به پرونده سلاحهاي كشتار جمعي عراق متهم كرد، اوضاع براي نيروهاي ائتلاف سخت تر شد اين در حالي است كه بلر پيش از بوش در اين دام گرفتار شده بود و ديويد كلي با افشاگريهايش در bbc پرده از دروغ پردازيهاي انگليس درباره خطر تسليحاتي عراق برداشت. سخنان روز جمعه گذشته وزير امور خارجه آمريكا مبني بر اين كه اطلاعات سيا در مورد تسليحات عراق چندان مستدل نبوده و اطلاعات مختلف درباره آزمايشگاه هاي سيار تسليحات شيميايي و ميكروبي در عراق كه وي آنها را پيش از تهاجم در اختيار سازمان ملل قرار داده بود قابل اطمينان نبوده اند بارديگر دروغين بودن بهانه هاي آغاز جنگ را آشكار كرد. اظهارات كالين پاول، توني بلر نخست وزير انگليس را نيز بر سر دلايل واردكردن انگليس به جنگ عراق تحت فشار جديدي قرار داده است. اين اظهارات منتقدان جنگ در لندن را بر آن داشته كه از دولت بلر خواستار توضيح در اين باره شوند كه آيا ادعاهايش در مورد برنامه هاي تسليحاتي عراق از همان منبع اطلاعات آمريكا بوده يا نه.
داگ هندرسون معاون حزب كارگر انگليس و يكي از مقامهاي پيشين دولت اين كشور خواستار پاسخگويي دولت بلر به پارلمان شد.
وي افزود: اگر وزارت خارجه آمريكا مردم اين كشور را گمراه كرده است به نظر مي رسد كه ما نيز با همان اطلاعات نادرست در كشورمان گمراه شده ايم.