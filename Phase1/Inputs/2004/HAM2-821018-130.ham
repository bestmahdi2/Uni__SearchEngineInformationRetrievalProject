گسل هاي تهران و مديريت بحران
بي گمان تهران 200 سال پيش، آن قريه خوش وآب و هواي آرميده در پاي كوهساران البرز، با دشت هاي پوشيده از گياه كه پيرامونش دامن گسترده بودند بيش از هر آبادي ديگري در دشت ري، برازنده  آن بود كه قباي پايتختي ايران پهناور را بر تن كند. در آن زمان نه علم زمين شناسي تا اين حد پيشرفته بود كه لايه هاي آشكار و پنهان و رفتار زمين را بشناسد و نه در خيال كسي خطور مي كرد كه حصار طبيعي كوهها كه گرداگرد تهران را گرفته اند، روزي موجب حبس هواي آلوده بر فراز پايتخت شوند.
امروز با گذشت دو قرن آن قريه كوچك و خوش آب و هوا چنان بي قواره و نابهنجار رشد كرده كه فضايي براي باليدن گل و گياه و جلوه هاي زيباي طبيعت در پيرامونش باقي نمانده است و ماشين ساخت و ساز، بي وقفه در كار توليد شهرك هاي مسكوني جورواجور در آخرين زمين هاي باقي مانده در دو سوي جاده هاي شرقي - غربي تهران است.
آهنگ رشد ناموزون و نگران كننده پايتخت در حالي ادامه دارد كه هر بار و پس از وقوع زمين لرزه در كشور ما، از جمله فاجعه زمين لرزه بم، بحث گسل هاي زمين لرزه در تهران داغ تر مي شود و كار تا آنجا بالا مي گيرد كه بنا به بعضي نقل قول ها حتي صحبت از جابجايي پايتخت از تهران به مكان ديگري مي شود.اوجگيري بحث هاي داغ درباره گسل هاي تهران و ميزان آسيب پذيري پايتخت در برابر زمين لرزه احتمالي، حداقل از دو دهه پيش بارها تكرار شده است، اما مبرم ترين طرح ها براي كاهش خسارات ناشي از يك زلزله احتمالي هنوز از قوه به فعل در نيامده است. شناسايي مسير گسل هاي زلزله خيز تهران چندان دشوار نيست و ممنوع ساختن هر نوع ساخت و ساز بر روي گسل ها و تبديل فضاي پوسته اي آنها به پارك و فضاي سبز، يكي از مهم ترين نيازهاي پايتخت است. اما با اندكي تحقيق مي توان دريافت كه چگونه، صدها ساختمان بلند مرتبه و واحدهاي مسكوني متراكم، بر روي گسل هاي تهران ظرف 15 سال اخير احداث شده است و متاسفانه روند ساخت و ساز در اين مناطق همچنان ادامه دارد.
تهران همچنين با كمبود فضاي باز روبروست با اين وجود، پاركهاي جنگلي، باغ ها و اراضي باقي مانده در داخل محدوده شهر كه مي توانند پاسخگوي چنين نيازهايي باشند همچنان در معرض ساخت و ساز بي رويه قرار دارند! شناسايي مسايل پيش گفته ، و اعمال تدبيرهاي لازم براي حل آنها مي تواند مقدمه مناسبي براي ورود به برنامه هاي حياتي مديريت بحران در حيطه پايتخت باشد.
اسماعيل عباسي