نگاه امروز
جوانان و سبك جديد زندگي
مسعود تويسركاني
ازدواج جوانان و حل موانع و مشكلات ازدواج اين قشر از چندي پيش در دستور كار بسياري از سياستگذاران و برنامه ريزان و نيز نهادها و دستگاه هاي مختلف قرار گرفته است. برگزاري دوره اي جشن هاي ازدواج دانشجويي، اعلام تسهيلات از جانب بانكها و مؤسسات اعتباري، اختصاص وام ازدواج به جوانان از سوي شهرداري و تأمين اجتماعي از جمله اين موارد است.
در كنار اين اقدامات نهادهاي فرهنگي و رسانه اي نيز به تبليغ و ترويج ازدواج به عنوان مهمترين مسئله و نياز جوانان همت گماشته اند. كمتر برنامه يا سريالي در تلويزيون وجود دارد كه ازدواج سوژه اصلي آن نباشد، بسياري از كارگردانان و فيلم سازان نيز موفقيت گيشه را در پرداختن به سوژه هاي خانوادگي و بويژه ازدواج جستجو مي كنند. در مطبوعات نيز گاه و بيگاه ازدواج سوژه گزارشها و مقالات يا اخبار واقع مي شود.
عليرغم اين همه تلاش و برنامه ريزي اجتماعي و فرهنگي روند گرايش و تمايل به ازدواج جوانان سير صعودي قابل توجهي را نشان نمي دهد.برعكس سن ازدواج در كشور بالاتر مي رود و حتي مهمتر از اين بسياري از جوانان و بويژه دختران تحصيل كرده تمايلاتي حاكي از عدم اشتياق به تشكيل خانواده نشان داده و زندگي تنها و مجردي را ترجيح مي دهند. مشكل كجاست؟ اين گرايشها و تمايل به تجرد از كجا ريشه مي گيرد؟
درپاسخ به اين پرسش برخي تحقيقات اجتماعي نشان مي دهد مسئولان و برنامه ريزان در تشخيص اولويت هاي مسئله اي و نيازهاي جوانان به خطا رفته اند و ازدواج از جمله نيازهاي اولويت دار جوانان نيست.نسل جوان امروز با افزايش تحصيلات و مهارتهاي ارتباطي و اطلاعاتي نگاهي متفاوت از نسل گذشته به زندگي و خانواده دارد، انتظارات اين نسل از زندگي كاملاً تغيير كرده است، افق هاي آينده زندگي را به نحو ديگري مي بيند، داشته ها و دارايي هاي ديگري را از زندگي طلب و جستجو مي كند.
به طور كلي نگرشها و گرايش هاي نسل جوان امروز با نسل ديروز كه اكنون مسئوليت برنامه ريزي و سياست گذاري هاي كلان اجتماعي كشور را برعهده دارند متفاوت است. اما نسل ديروز و مسئولان امروز اين تغيير و تفاوت ها را ناديده مي گيرند و تلاش مي كنند الگوها و سبك هاي زندگي خود را بي كم و كاست به نسل جديد تسري دهند. غافل از اين كه نسل جديد «سبك زندگي» جديدي در پيش گرفته كه بايد درك شود، اقتضائات و الزامات آن شناخته شده و در چهارچوب اين سبك جديد زندگي روش ها و اشكال جديد همسريابي و نيز ازدواج و تشكيل خانواده ترويج و تبليغ شود. اصرار بر روشهاي گذشته بدون شناخت گرايشها و نگرشهاي نسل جوان و اولويت و نيازهاي آنان راه به جايي نخواهد برد و هرچه بيشتر تلاش كنيم كمتر نتيجه مي گيريم.