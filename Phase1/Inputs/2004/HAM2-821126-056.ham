ميزان و نحوه پرداخت پاداش بازنشستگان قبل از سال 78 اعلام شد
گروه اقتصادي: پاداش پايان خدمت بازنشستگان قبل از سال 78 معادل ده روز حقوق بازنشستگي سال 78 آنان تعيين شد و پرداخت آن حداكثر دو هفته پس از ابلاغ تخصيص و دريافت وجه از خزانه آغاز مي شود.ميزان پاداش پايان خدمت بازنشستگان قبل از سال 78 در قانون برنامه سوم 30 روز در سال تعيين شده بود. به گزارش خبرگزاري فارس در اجراي بند(ر)تبصره(5)قانون بودجه سال 1382 كل كشور، به كليه بازنشستگان مشترك صندوق بازنشستگي كشوري و سازمان تامين اجتماعي نيروهاي مسلح(سازمان بيمه و بازنشستگي نيروهاي نظامي، سازمان بيمه و بازنشستگي سپاه و صندوق بيمه و بازنشستگي نيروي انتظامي )كه تا قبل از سال 1378 بازنشسته شده اند، به ازاي هر سال خدمت، به ميزان ده(10)روز حقوق بازنشستگي سال 1378 آنان پرداخت مي گردد.
بنابراين گزارش، كليه شركتهاي دولتي، بانكها و موسسات انتفاعي وابسته به دولت كه نام آنها در پيوست شماره(3)قانون بودجه سال 1382 كل كشور منظور شده است، موظفند معادل دو درصد(2%)هزينه عمليات اجرايي مصوب خود را به شرح فهرست پيوست اين تصويب نامه، حداكثر تا پايان آبان ماه سال جاري به حساب درآمد عمومي موضوع رديف 491180 واريز نمايند.