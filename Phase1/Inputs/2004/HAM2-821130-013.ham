دل خوش كنك!
منشور كلا چيز خوبي است، مخصوصا اگراز نوع حقوقي آن باشد و تازه وقتي مي شود منشور حقوقي بيمار، ديگر نور علي النور است
دكتر لاله ميراسكندري 
مراكز دولتي وغير دولتي اين مملكت، منبع انواع بخشنامه ها، قوانين و منشورهاست كه البته قريب به اتفاق آنها قاب شده و به ديوار نصب شده اند و خب درست درهمين حد يعني مثل يك تابلوي نقاشي به آن اهميت داده مي شود.
منشور حقوقي بيمار يكي از همين موارد است. خوب، گوياوالبته كاربردي!!
مضمون بند 3 و4 اين منشور اين است:
بند3- بيمار حق دارد در خصوص مراحل تشخيص، درمان و سير پيشرفت بيماري خود، اطلاعات ضروري را شخصا ويا در صورت تمايل از طريق يكي از وابستگان، از پزشك معالج درخواست كند به طوري كه در فوريت هاي پزشكي اين امر نبايد منجر به تاخير در ادامه درمان يا تهديد جانبي بيمار شود.
بند4- بيمار حق دارد قبل از معاينات و اجراي درمان، اطلاعات ضروري در خصوص عوارض احتمالي يا كاربرد ساير روش ها را در حد ادراك خود از پزشك معالج دريافت و درانتخاب شيوه نهايي درمان مشاركت كند.
توضيح در مورد اين دو بند باتوجه به آشنايي همگان با اخلاق خوش پزشكان(مخصوصا پزشكان حاذق)اضافه به نظر مي رسد ولي با اين وجود متاسفانه با مواردي برخورد مي كنيم كه اگر مطرح نشوند ممكن است در گلويمان به حناق تبديل شود.
همسر آقاي «الف» مهندس هواپيما مبتلا به سر درد مزمن است، ايشان براي معالجه به مطب يكي از پزشكان اتفاقاً حاذق شهر ما مراجعه كرده است. شرح حال او مو به مو به اين ترتيب است:
دفعه اول آقاي دكتر 3 قرص تجويز مي كنند كه پس از مصرف، ظاهرا حال بيمار بدتر مي شود به همين علت داروها را قطع مي كند و پس از گرفتن عكسmri مجددا به پزشك مراجعه مي كند، آقاي دكتر پس از ديدن نتيجه عكسبرداري، از قطع داروها توسط بيمار ابراز خرسندي كرده، نسخه جديدي براي بيمار مي نويسد.
آقاي «الف» براي گرفتن راهنمايي از پزشك سوالاتي مي كند ولي ايشان عصباني مي شوند و توضيحي نمي دهند. وقتي آقاي «الف» به همراه همسرش براي تهيه داروها به داروخانه مي رود، مسوول داروخانه در مورد يك قلم از داروها شك مي  كند و از بيمار مي خواهد كه نام دقيق دارو را از پزشك سوال كند. ايشان با مطب دكتر تماس مي گيرد و در مورد دارو سوال مي كند، دكتر مي گويد كه اصلا لازم نيست بيمار اين دارو را مصرف كند. خب طبيعتا آقاي «الف» تعجب مي كند و علت را مي پرسد و در اين هنگام پزشك خيلي عصباني مي شود و به بيمار مي گويد كه تو اصلا سوادداري؟ آقاي «الف» مي گويد كه مهندس هواپيماست.
آقاي دكتر: دروغ مي گويي، اول ديپلم ات را بگير و بعد بيا پيش من!
رفتار اين آقاي دكتر محترم دقيقا مصداق بندهاي اين منشور و مخصوصا بند 4 است.
وجود اين همه منشور و قانون به چه درد مي خورد وقتي كسي آنها را جدي نمي گيرد و حتي بر ضرورت اجراي آنها هم هيچ نظارت جدي و صحيحي وجود ندارد؟
هر جاي دنيا كساني پيدا مي شوند كه قوانين را زير پا مي گذارند و كلا با هرگونه قانوني عناد دارند ولي در همان كشورها با افراط خاطي به بهترين روش ممكن برخورد مي شود. ولي در اينجا...
ماجرايي كه برايتان تعريف كردم در تاريخ 25/5/82 اتفاق افتاده است. آقاي «الف» شكايتي تنظيم كرده و در تاريخ 30/5/82 تحويل سازمان نظام پزشكي داده و جالب است كه تا به حال نتيجه اي بدست نيامده است.
آقاي «الف>: هرگاه مراجعه مي كنم مي گويند عده زيادي قبل از شما در نوبت هستند!
يعني از اين دست موارد اينقدر زياد است كه در عرض اين 6 ماه هنوز نوبت به ايشان نرسيده است؟!
در دوره زمانه اي كه قوانين و منشورهاي بهداشتي و درماني از بديهيات است، هنوز سر بايدها و نبايدها بحث مي كنيم، از شنيدن بعضي از بندهاي منشور خنده مان مي گيرد و يا حتي تعجب مي كنيم! چرا؟
چون تا به حال به گوشمان نخورده اند!!
مثلا بيمار حق دارد، با كسب اطلاع كامل از نوع فعاليت هاي آموزشي و پژوهشي بيمارستان كه بر روند سلامتي و درمان او موثرند، تمايل و رضايت شخصي خود به مشاركت درماني را اعلام كند!
يا بيمار حق دارد محل بستري، پزشك، پرستار و ساير اعضاي گروه معالج را در صورت تمايل بشناسد و يا بيمار حق دارد در صورت ضرورت اعزام و ادامه درمان در ساير مراكز درماني، قبلا از مهارت گروه معالج، ميزان تعرفه ها و پوشش بيمه هاي خدماتي در مركز درماني مقصد مطلع شود.
نه خير! بيمار هيچ حقي ندارد! او حتي حق ندارد بپرسد چه دارويي به من مي دهيد؟ و يا اينكه اصلا مريضي من چيست؟ چه برسد به... واقعا كه دلتان خوش است.