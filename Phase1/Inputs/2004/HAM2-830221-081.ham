جانشين فرمانده ناجا اعلام كرد:
پاكسازي تهران از وجود معتادان تابلو تا پايان سال
جانشين فرمانده نيروي انتظامي گفت: ناجا در نظر دارد تا پايان سال جاري هيچ معتاد تابلويي در خيابانها مشاهده نشود.
به گزارش ايسنا، سردار علي عبداللهي در حاشيه نخستين همايش تخصصي معاونين مبارزه با مواد مخدر استانهاي سراسر كشور به خبرنگاران گفت: ناجا مي تواند ظرف يك هفته تمام معتادان تابلو را جمع آوري كند؛ اما اين معتادان پس از جمع آوري بايد در كجا نگهداري شوند؟ به اعتقاد وي، طبق آمارهاي موجود تمايل جوانان به مصرف مواد مخدر نسبت به سالهاي گذشته كاهش يافته كه يكي از دلايل مهم اين امر، نوع برخورد نيروي انتظامي با معتادان تابلو در خيابانهاست.
وي افزود: سال گذشته ناخالصي مواد مخدر نسبت به گذشته بيشتر بود؛ به گونه اي كه ناخالصي 95 درصدي هرويين از دلايل اصلي مرگ معتادين تزريقي در سال 82 به شمار مي رود. وي مجازات معتادان تابلو را پس از اولين دستگيري، 34 و براي دومين بار 74 ضربه شلاق اعلام كرد و يادآور شد: تاكنون به طور جدي مجازات معتادان تابلو اجرايي نشده و بايد اين موارد قانوني براي مجرمين اعمال شود.
سردار عبداللهي تصريح كرد: نيروي انتظامي سال گذشته 240 ميليارد تومان ضربه مالي به شبكه هاي اصلي قاچاق مواد مخدر وارد كرد كه از اين ميزان كشف مواد مخدر 176ميليارد تومان و توقيف اموال قاچاقچيان 64 ميليارد تومان سهم داشتند.