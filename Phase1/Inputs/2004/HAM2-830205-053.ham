آقاي مارمولك
مهرداد مشايخي -در فرهنگ عامه، مارمولك به آدم هاي زبلي مي گوييم كه ديگران را بازي مي دهند، حقه هاي پيدا و پنهاني بلدند كه باعث مي شود دستشان را نخوانيم. به كسي مي گوييم كه روبازي نمي كند و مشكلات روزمره جامعه مانع از پيشرفت شان نمي شود. شايد مارمولك ها نخبه باشند، نخبه هايي كه احتمالا شب امتحان به جاي خواندن كتاب  هاي درسي راه هاي مختلف و عجيب و غريب تقلب را تمرين كرده اند. با اين حساب حق داريم به مارمولك واقعي فيلم «مارمولك» شك كنيم. حق داريم از خود بپرسيم مارمولك دزدي است كه براي فرار از دست قانون به لباس روحانيان پناه برده است، يا شخصيتي است كه بازي او با تاريخ اكران اين فيلم محبوب، باعث خبرساز شدن بيشتر آن شده  است.
از همان روزهايي كه اين فيلم به عنوان محبوب ترين فيلم تماشاچيان در جشنواره فجر انتخاب شد، بسياري از كارشناسان سينما حدس زدند كه اين محصول طنز كمال تبريزي با بازي شيرين پرويز پرستويي به پرفروش ترين فيلم سال 83 و احتمالا چند سال اخير تبديل شود. نقش اصلي فيلم يعني همان دزد روحاني نما وقتي به پرويز پرستويي سپرده شد نظر مثبت تماشاچيان را به خود جلب كرد و بسياري از علاقه مندان به سينما را منتظر اكران اين فيلم گذاشت.
دو هفته بعد، در حالي كه تهران تب و تاب شب عيد را مي گذراند خبر رسيد كه «مارمولك» يكي از فيلم هايي است كه براي اكران نوروزي انتخاب شده است و اين خبر با تبليغي كه از تهراني ها مي خواست نوروز در تهران منتظر مارمولك بمانند باعث شد تا مردم براي رزرو بليت به سينماهايي كه قرار بود فيلم را اكران كنند هجوم ببرند، اما مارمولك نيامد. مارمولك اكران نشد تا شايعه سانسور يا توقيف فيلم نظر همه را به تهيه كننده اين فيلم منوچهر محمدي جلب كند.
اكران نشدن فيلم در نوروز و شايعات و اخبار حول و حوش آن در مورد سانسور و توقيفش باعث شد تا تماشاچيان نگران اكران فيلم باشند، نگران اينكه محصول كمال تبريزي گرفتار سانسور شود و منتظر اينكه بلافاصله بعد از اكران قطعي فيلم به ديدن آن بروند تا به توقيف احتمالي آن در ميانه اكران برنخورند. بعد از نوروز اعلام شد كه فيلم اكران خواهد شد اما باز هم به طور قطع مشخص نشد دليل اكران نشدن آن در نوروز چيست. منوچهر محمدي اعلام كرد خودش اكران آن را به تعويق انداخته است اما خبرهايي هم است كه اين فيلم دچار سانسوري جزيي شده و چند ديالوگ كوتاه آن حذف شده است. هر چه بود بلافاصله بعد از انتشار خبر اكران فيلم در اول ارديبهشت و مشخص شدن سينماهايي كه فيلم را نمايش مي دهند، مشتاقان مارمولك دوباره به گيشه ها هجوم بردند تا براي رزرو بليت عقب نمانند. اما كدام مارمولك آنها را به سوي گيشه كشانده بود؟
مسوولان سينما سپيده از فروش بالاي بليت رزرو مارمولك خبر دادند و يكي از آنها رقم اين پيش فروش را از 18 فروردين تا ده دوازده روز بعد بيش از يك ميليون و چهارصد هزار تومان اعلام كرد. دماوندي مدير سينما پايتخت هم گفت كه در عرض چهار يا پنج روز بيش از چهارصد هزار تومان بليت رزرو براي اين فيلم فروخته است. آمار فروش بالا است اما همه ماجرا اين نيست. دماوندي چند روز پيش از اكران فيلم مي گويد كه هنوز خودش هم در مورد نمايش فيلم در تاريخ مقرر(دوم ارديبهشت)ترديد دارد و يكي از مسوولان سينما استقلال خبر مي دهد كه بعد از لغو اكران نوروزي از اكران دوباره فيلم منصرف شده اند. مي گويد: ما تمام بليت هاي اكران نوروزي مشتريان را پس داديم و با اين كار پيش تماشاگران بدقول شديم، حالا هم دوباره حاضر نيستيم اين كار را تكرار كنيم. هر چند استقلال ازنمايش اين فيلم منصرف شده است، اما حدود 20 سينما در تهران مارمولك را نمايش مي دهند. اتفاقات يكي دو ماه گذشته كه براي نمايش اين فيلم افتاد نشان داد كه علاوه بر بازيگران هنرمند اين فيلم عوامل ديگر فيلم هم به خوبي قادرند در نقش خود بازي كنند. به نظر نمي رسد هيچ اتفاق ديگري به جز خبرهاي ضد و نقيض در مورد اكران آن و امروز و فردا كردن هاي منوچهر محمدي مي توانست اين چنين نام مارمولك را بر سر زبان ها بيندازد. نامي كه شايد بيش از اينكه شايسته فيلم و قهرمان فيلم باشد، شايسته تهيه كننده آن باشد، شايسته قهرمان اصلي بازي با گيشه.