فوتبال در تعامل با پديده هاي اجتماعي
عباس چمنيان
ساختار جوامع انساني امروز، از پيچيدگي هاي وصف ناپذير و شگرفي برخوردار است كه شناخت لايه هاي مختلف آن، علي الخصوص لايه هاي عميق و دروني يك جامعه نيازمند استفاده از علومي همچون جامعه شناسي، آمار و اقتصاد، تاريخ و جغرافيا، سياست، دين شناسي، ادبيات و... مي باشد.
به عبارت ديگر، تعيين هويت ملي يك كشور به عوامل تأثيرگذاري كه بدان اشاره شد ارتباط دارد كه هر يك از اين عوامل به طرز كاملاً مؤثري در ساير عوامل و نهايتاً در شاكله اجتماعي آن كشور تأثير مي گذارد به گونه اي كه تفكيك كامل اين عوامل از يكديگر تقريباً ناممكن است. بنابراين براي بررسي هر يك از مسائل اجتماعي نبايد تنها به همان مورد اكتفا نمود بلكه علاوه بر بررسي همه جانبه آن بايد به شكل و ميزان تأثيرگذاري ساير عوامل در آن نيز توجه نمود.
مقوله ورزش نيز يكي از پديده هاي اجتماعي است كه با وجود تأثيرگذاري بسيار در رفتارها و تعاملات جامعه، خود از ساير عوامل تأثير مي پذيرد و در اين ميان فوتبال به عنوان ورزشي كه تقريباً اكثر افراد جامعه را به انحاء مختلف درگير خود مي سازد به هيچ وجه از اين قاعده مستثني نيست.
درواقع با توجه به ميزان نفوذ ورزش فوتبال در يك جامعه، اين ورزش امروزه، علاوه بر تبديل شدن به يك صنعت پررونق در مسائل اقتصادي، يك ابزار مؤثر در عرصه فرهنگ، سياست و تعاملات اجتماعي به شمار مي رود، ولي اينكه خود فوتبال متقابلاً،  چقدر از اين عوامل تأثير مي پذيرد بحثي است كه متأسفانه در جامعه ما آنطور كه بايد و شايد به آن پرداخته نشده است و اين غفلت يا از سر عدم اطلاع از تعامل پديده هاي اجتماعي در يكديگر بوده است و يا متأسفانه به دليل مصلحت انديشي و ملاحظات و تعارفات معمول در جامعه ما مورد بي توجهي قرار گرفته و دقيقاً همين امر باعث شده است كه تقريباً تمامي ارزيابي ها و كارشناسي هاي صورت گرفته پيرامون مسائل و مشكلات مختلف فوتبال ما، به دليل عدم برخورداري از شرايط لازم، بلااثر بماند.
در حقيقت مجموعه اين غفلت ها و نينديشيدن راهكارهاي اساسي بين توسعه متوازن و متناسب فوتبال در جامعه ما موجب گرديده است كه ناهنجاريها و مشكلات مختلف نظري و رفتاري، از سوي بازيكنان و مربيان، تماشاچيان، داوران، مطبوعات و حتي مديران فوتبال، هر روز به شكلي در اين ورزش عقده بگشايد و تبعات منفي و آلودگي هاي آن فضاي حاكم بر فوتبال را دچار خودسازد. در حاليكه در ساير جوامع ما كمتر شاهد بروز چنين ناهنجاري هايي هستيم.
اينكه چه عواملي باعث چنين تفاوت هايي در عملكرد فوتبال ما و ديگر كشورها شده است نيز محتاج منطقي نگري و موشكافي تخصصي مي باشد.
با نگاهي به گذشته تاريخي مسائل فرهنگي و رفتاري جامعه ايراني، در مي يابيم كه كشور ما به لحاظ برخورداري از نگرش هاي مثبت اجتماعي و سجاياي اخلاقي، پيشينه بسيار گرانبهايي داشته است كه همواره ظهور و بروز الگوهاي شايسته فرهنگي،  ادبي، اجتماعي و حتي ورزشي نشانگر عمق اين ارزش ها در لايه هاي دروني جامعه ما بوده است ولي در گذر زمان و خصوصاً طي ساليان اخير ما به هيچ وچه نتوانسته ايم تداومگر راه اسلاف وارسته خود باشيم؛به نحوي كه اكنون تنها نامي و يادي از آن همه مفاخر ملي باقي مانده است و متأسفانه ما تنها به تأسي كلامي از آن ارزش ها دلخوش كرده ايم، بدون اينكه اعتقاد عملي خود را به منصه ظهور رسانيم.
در حقيقت، ريشه معضلاتي همچون فقدان شخصيت ورزشي مناسب، بي نظمي و پرخاشگري،  غلبه مسائل كم ارزش حاشيه اي بر اصل كار، نتيجه گرايي بر هر قيمت و به تبع آن عدم ارائه بازي  هاي زيبا و تماشاگر پسند،  عدم تاكتيك پذيري بازيكنان، به حاشيه رانده شدن و كنار ماندن افراد دلسوز و متخصص و به دنبال آن رشد و نمو چسبيدگان به فوتبال و پررنگ شدن روز افزون نقش آنان در جريان هاي حاكم بر فوتبال، خروج برخي از رسانه ها ي جمعي از مسير اصلي و به فراموشي سپرده شدن رسالت واقعي آنان، نوسان زياد در عملكرد و نتيجه گيري در عرصه هاي بين المللي، رشد بي قواره و نامتوازن حضور پول در فوتبال، عدم توجه به فوتبال پايه و از بين رفتن نقش سازندگي و سازندگان در فوتبال، عدم برنامه ريزي بلند مدت و حتي كوتاه مدت در عرصه فوتبال و... را نمي توان در نوع قوميت و نژاد ايراني جست، زيرا تقريباً بر همگان واضح و مبرهن است كه نژاد ايراني در صورت فراهم بودن شرايط فرهنگي مناسب و وجود ساير ابزار و امكانات،  از پتانسيل و توانايي هاي خارق العاده اي برخوردار است كه بسياري از ملل و نژادهاي ديگر از آن بي بهره اند، بلكه رخداد اين مشكلات را بايد در شكاف و خلأ حاصل از كم كاري هاي فرهنگي در ورزش فوتبال جستجو نمود كه خود اين غفلت ها نيز ريشه در اهمال كاري در سياستگذاري هاي كلان فرهنگي كشور، نداشتن برنامه هاي اقتصادي كارآمد در سطح كلان جامعه، تأثيرپذيري از تغيير و تحولات سياسي كشور، عدم ثبات درحضور مديران كلان جامعه و آمد و رفت زياد آنان و در نتيجه نداشتن استراتژي و برنامه هاي درازمدت در بسياري از زمينه ها و... دارند.
بنابراين مجدداً تأكيد مي شود، با توجه به وابستگي انكارناپذير عوامل و پديده هاي مختلف اجتماعي به يكديگر و تأثيرگذاري هر يك در ديگري، بررسي تك بعدي و عدم توجه به زيرساخت هاي بوجود آمده يك فرآيند، چاره اساسي براي شناخت و از ميان برداشتن مشكلات موجود در آن فرآيند نيست. به عبارت ديگر، نمي توان مشكلات رفتاري و شخصيتي بازيكنان را بر طرف نمود مگرآنكه در سطح كل جامعه نيز تحولات فرهنگي صورت پذيرد و يا نمي توان بازيكنان را تاكتيك پذير نمود مگر آنكه در ساير اركان اجتماعي نيز ما قانونمند و منضبط عمل كنيم چرا كه تاكتيك پذيري در فوتبال يعني با انضباط و قاعده عمل كردن و يا نمي توان به ثبات در كسب موفقيت و اجراي بازي هاي زيبا رسيد مگر آنكه علاوه بر فوتبال در تمامي اركان جامعه به طرح هاي زيربنايي و سازندگي و صبر و حوصله براي به ثمر نشستن برنامه هاي درازمدت توجه نمود.