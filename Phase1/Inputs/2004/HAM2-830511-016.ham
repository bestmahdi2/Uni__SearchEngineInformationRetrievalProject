نگاه دو
بي احتياطي عابري در عبور از خط ويژه اتوبوس در تهران حادثه آفريد.
به گزارش خبرنگار «حوادث»، اتوبوس از روي انگشتان پاي اين زن بي احتياط عبور كرد.
اين زن حدودا40 ساله كه از ناحيه مرزي خط ويژه در 30 متري خيابان دماوند مي گذشت، دچار آسيب ديدگي شديد از ناحيه پاي راست شده است.
به گفته يكي از شاهدان، اين زن با پايين آمدن از سنگ هاي مرزي خط ويژه اتوبوس و هنگام گذر از آن با اتوبوسي كه به ايستگاه نزديك مي شد، برخورد كرده و در همين لحظه پنجه هاي پايش زير لاستيك هاي عقب اتوبوس  رفته. به طوري كه قسمت پنجه  پاي اين عابر كاملا دچار له شدگي شده و با كمك مردم به بيمارستان انتقال داده مي شود.
به گفته كارشناسان با وجودمرزبندي از سوي شهرداري و قرار دادن محل هاي مشخص براي عبور عابران، برخي از مردم باز هم از خطوط ويژه اتوبوس عبور مي كنند. به طوري كه شاهد تكرار اين حادثه از سوي عابران بي احتياط و بي توجه به قوانين راهنمايي   و رانندگي هستيم.
امروزه مرگ و مير ناشي از تصادفات رانندگي از وضعيتي بحراني در كشور ما برخوردار است، به گونه اي كه در چند ساله اخير، آمار متوفيات ناشي از تصادفات هر ساله بين  10الي  15 درصد رشد داشته است.
به گزارش بخش «پژوهش » ايسنا، در اين بين، عابران پياده آسيب پذيرترين فرد در صحنه حادثه هستند كه احتمال پديدار شدن ناتواني جسمي يا مرگ براي آنها بسيار بالا است.
سازمان پزشكي قانوني در اطلاعات مربوط به عابران پياده متوفي در سال   1378 آورده است: از بين   15هزار و 482 مورد فوت ناشي از تصادفات، 5  هزار و 15 مورد عابر پياده بوده اند كه يك سوم متوفيات ناشي از تصادفات را تشكيل مي دهند.
72/7 درصد عابران، مرد و 27/3 درصد زن بوده اند. 37/5 درصد عابران متوفي كمتر از 15 سال و 27/6 درصد بيش از   61 سال داشته اند.
بيش از نيمي از عابران متوفي در محل حادثه يا حين انتقال به بيمارستان و 45/6 درصد در بيمارستان فوت كرده اند.
علت اصلي مرگ دو سوم از عابران، ضربه به سر بوده است.