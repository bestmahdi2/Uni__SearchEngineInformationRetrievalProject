قرآن ديجيتالي در نمايشگاه كتاب فرانكفورت
مهر: يك سازمان خوشنويسي اسلامي، نسخه اي ديجيتالي و مصور از قرآن كريم را كه به عصر مملوك( mamluk)- سلسله اي كه در مصر و سوريه از سال 1250 تا 1517 قدرت را در دست داشتند - باز مي گردد در نمايشگاه كتاب فرانكفورت كه روز 14 مهر آغاز شده به نمايش مي گذارد.
مؤسسه فرهنگ اسلامي ليختن اشتاين(tif)روز چهارشنبه 16 مهر ماه 24 صفحه از اين شاهكار قرآن كريم را كه نمي توان براي آن قيمت تعيين كرد، به شكلي بسيار باشكوه و ديجيتال براي اولين بار به نمايش مي گذارد.
اين پروژه با همكاري شركت تراديجيتال آلمان انجام شده كه در زمينه انتشارات الكترونيكي و تكنولوژيهاي حفاظتي فعاليت دارد. شيخ علي گاما، پيشواي مصري از اين پروژه در بزرگترين غرفه اين نمايشگاه كه به عرب ها اختصاص دارد پرده برداري مي كرد.
نوح عبدالختوا، مدير هنري شركت تراديجيتال در يك كنفرانس خبري كه روز دوشنبه در قاهره برگزار شد گفت: اين پروژه پس از سه سال كار مدام و سخت آماده شد.
شركت تراديجيتال در يك مقاله خبري كه براي سايت اسلام آن لاين فرستاده بود گفت: تصاوير ديجيتالي كه در اين قرآن وجود دارد بر اساس نسخه هاي خطي است كه در كتابخانه ملي دارالكتاب قاهره وجود داشت.
شكل ديجيتالي قرآن تنوع طرح را با امكانات هنري بسيار زياد در اختيار مخاطب قرار مي دهد. اين دست نوشته ها با آخرين تكنولوژي در تايپ و چاپ ديجيتالي شده تا بتوان در سراسر دنيا به صورت لوحهاي فشرده و در اينترنت مورد استفاده قرار گيرد.