ستون ورزش كشور را روي همه رشته ها بنا كنيم
علي شاكري
رهاورد و ماحصل شركت 38 ورزشكار ايران در المپيك بيست و هشتم آتن شش مدال(2 مدال طلا، 2 مدال نقره و 2مدال برنز)بود كه از حيث كسب مدال اين كاروان را بعد از كاروان اعزامي به بازيهاي المپيك 1952 هلسينكي و از لحاظ مرغوبيت مدال پشت سر كاروان هاي المپيك 1956 ملبورن و 2000 سيدني قرار داد.
در المپيك 1952 فنلاند ورزشكاران ايران صاحب 7 مدال(3 مدال نقره و 4 مدال برنز)شده بودند، اما در دوره بيست و هشتم شش مدال حاصل شده از نظر مرغوبيت بر تعداد مدال هاي بدست آمده در المپيك 1952 مي چربيد.
اصلا در اين مقال قصد قياس دوره هاي شركت ورزش ايران در المپيك ها را نداريم و نمي خواهيم با بحث هاي انحرافي از اصل ماجرا دور شويم. نكته و حرف اصلي ما اين است كه در تمامي سيزده دوره اي كه كاروان ورزشي ايران از المپيك 1948 لندن پايش به بازيهاي المپيك باز شد هيچگاه داراي ثبات لازمه نبوده و نوسانات حاكم بر آن براساس موقعيت وزنه برداران و كشتي گيران تنظيم مي شد كه چگونه در برابر حريفان خود ظاهر شوند. بعد از گذشت نزديك به 56 سال هم اين روند همچنان ادامه دارد و سقوط و صعود و عيار عملكرد ورزش ما در ميدان المپيك با موفقيت هاي اين دو رشته سنجيده مي شود.
اگر چه از المپيك قبلي با ورود رسمي تكواندو و همين المپيكي كه به تازگي پايان يافت بار سنگين مدال آوري براي ورزش ايران تا حدود زيادي از روي دوش دو رشته سنتي كشتي و وزنه برداري برداشته شد و حتي تكواندو در آتن لقب موفق ترين رشته اعزامي را هم به خود اختصاص داد، اما هنوز همه نگاهها به دليل بافت حاكم بر ورزش ايران به اين دو رشته است. تا زماني كه نوع نگاه مسئولان ورزش بدون توجه به تحولات جاري در ورزش امروز جهان تغيير نكند چهار سال بعد و حتي تا ابد درها بر روي همين پاشنه خواهد چرخيد.
البته منظور ما اين نيست كه به وزنه برداري و كشتي پشت كنيم، بلكه ضمن حفظ موقعيت و تقويت اين دو رشته مدال آور همانند تكواندو كه در آتن به كمك ورزش ايران آمد درصدد افزايش و ارتقاي رشته هاي ديگري نيز برآييم كه از پتانسيل بالايي برخوردارند و براي رسيدن به مرز مدال آوري در المپيك نياز به مديريت قوي و برنامه ريزي و حمايت مالي دارند. مطمئن باشيد در ورزش هيچ رشته اي متعلق به قهرمانان كشوري خاص نيست و هر كشوري با سرمايه گذاري مناسب و بسترسازي توام با توجه خاص مي تواند بدل به قدرت تازه در هر رشته اي كه مي خواهد شود. در همين بازي هاي المپيك موفقيت بسياري از قهرمانان كشورهاي گمنام در بسياري از رشته ها اين فرضيه را كاملا به اثبات رسانده است.



واقعيت آنكه نه در گذشته و نه حال حاضر هرگز نخواستيم و و نتوانستيم راز كاميابي كشورهاي پيشرو در ورزش دنيا را درك و مرور كنيم و شعاع حركت ورزش خود را با آنان هماهنگ سازيم. دل بستن به تك مدال هاي كشتي و وزنه برداري در همه ادوار تاريخ المپيك باعث شد تا ورزش ايران هرگز نتواند از تمام ظرفيت هاي خود استفاده كند و به همين دليل با بازماندن از توجه كافي به ورزش هاي پايه اي و مادر همچون دووميداني، شنا و ژيمناستيك از اهميت ورزش هاي گروهي و اجتماعي و تاثيرگذاري آن در رويداد مهمي چون المپيك غافل شده، نتيجه اين نوع نگرش آن شد كه با گذشت دو هفته از بازيهاي المپيك هيچ توقعي از اندك نمايندگان دووميداني، شنا، دوچرخه سواري و بوكس نداشته باشيم و در حسرت مدال  بمانيم.به هر روي درهمين رشته هاي اعزامي به جز كشتي، وزنه برداري و تكواندو، نمايندگان ورزش ما در رشته هاي ديگر قادر به زدن ركوردهاي شخصي خود نشده و حتي در برخي موارد اسير جو حاكم بر بازي ها شدند و اين به معني آن است كه خوب آنان را در اندازه و اهميت بازي هاي المپيك مجهز نساخته ايم. به عنوان نمونه ايران در دوچرخه سواري هميشه  در آسيا مطرح بوده است و چه دليلي داشت كه در همين المپيك قهرمانان ما با فاصله چشمگير نسبت به ديگر همتاهاي آسيايي خود جا بمانند. در بعضي از موارد نيز حضور ورزشكاران ما در رشته هاي ديگر به دليل سطح اختلاف كيفي با قهرمانان مطرح دنيا به جاي كسب تجربه  حتي مي تواند نتيجه عكس دهد. آيا در همين ورزش پرمدال تيراندازي نمي شد از اين همه پتانسيل موجود در بدنه نيروهاي نظامي با ساماندهي مناسب نهايت بهره را  برد؟ جواب مطمئناً مثبت خواهد بود، لااقل براي دوره هاي بعد اين سرمايه هاي موجود در بطن جامعه را به راحتي ناديده نگيريم. در نهايت مثل هميشه به تك مدال هاي كشتي، وزنه برداري و درخشش عالي دو تكواندو كارمان دلخوش شديم و با مدال هاي بدست آمده از اين سه رشته بر خود باليديم.
تازه بسيار خوش اقبال بوديم كه سرنوشت المپيك هاي 1972 مونيخ، 1976 مونترال و 1988 سئول نصيب كشتي ما نشد. منتظر وعده رئيس سازمان ورزش مي مانيم كه طي حضور در آتن وعده توجه به ورزش هاي پايه اي و تغييرات ساختار آن را داده است و اميدواريم همانند ساير رويدادهاي ورزشي اين وعده ها به بوته فراموشي و محاق سپرده نشود.
براي واقعيت پوشاندن به حضور كاروان يكصد نفره ايران در المپيك 2008 پكن و داشتن نماينده در رشته هاي پرمدال و اجتماعي نياز به تلاش و پشتكار بسيار است كه بايد از همين امروز شروع كرد، همان كاري را كه ژاپن با برنامه طلايي 2012 موفق شد و توانست در همين المپيك آتن چند گام جلوتر از برنامه زمان بندي شده اش بردارد و ما هم اگر خواهان پيشرفتيم چاره اي جز گام برداشتن در اين مسير نداريم.