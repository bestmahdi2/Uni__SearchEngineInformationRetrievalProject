جامعه پزشكان متخصص داخلي ايران هشدار داد:
بيماري هاي عفوني در عراق زائران ايراني را تهديد مي كند
در آستانه برگزاري پانزدهمين كنگره بين المللي جامعه پزشكان متخصص داخلي ايران، اين جامعه از شيوع بيماري هاي شبه وبا(التور)تب مالت و بيماري هاي حاد عفوني در كشور عراق خبر داد.
به گزارش خبرگزاري فارس به نقل از روابط عمومي جامعه پزشكان متخصص داخلي ايران عدم واكسيناسيون طي سال هاي گذشته در كشورهاي عربي، وجود آبهاي غيربهداشتي، شيوع تب مالت و كنترل نكردن مرزها توسط نيروهاي مسئول مرزي و احتمال انتقال آنفولانزاي مرغي از كشورهاي ديگر به عراق ازجمله مهمترين خطرهايي است كه زوار ايراني را تهديد مي كند.
رئيس هيات مديره جامعه پزشكان متخصص داخلي نيز يادآور شد: تب مالت يك بيماري شايع و مزمن در عراق است و از خصوصيات آن طولاني بودن دوره اين بيماري است و زوار ايراني بايد از مصرف لبنيات تازه مثل شير نجوشيده، پنير تازه و خامه در كشور عراق خودداري كنند.
ايرج خسرونيا گفت: به دليل اهميت اين موضوع در پانزدهمين كنگره بين المللي جامعه پزشكان متخصص داخلي كه ارديبهشت ماه برگزار مي شود تلاش مي گردد راهكارهاي موثري به دولت پيشنهاد گردد، اما در حال حاضر دولت بايد مرزها را از نظر بهداشتي شديدا كنترل كند و هزينه هاي آن را نيز متحمل شود و تا برقراري نظام بهداشتي مطمئن در عراق از رفت و آمد زوار ايراني به عراق جلوگيري به عمل آورد زيرا انتقال هر ميكروب و ويروس به داخل كشور هزينه هاي گوناگون را به جامعه تحميل خواهد كرد.