رشد 5/31 درصدي صادرات غيرنفتي در سال گذشته
ارزش صادرات غيرنفتي از 6 ميليارد دلار گذشت
گروه اقتصادي: رشد سالانه صادرات نفتي كشور و تنوع آن و گرايش به سوي كالاهاي ساخته شده صنعتي، از جمله نقاط قوت سياست هاي توسعه صادرات است كه در سال هاي اخير رخ داده و عملي شده است.
براساس آخرين آمار در سال 82 صادرات كشور معادل 5/31 درصد رشد داشته است كه اين رشد با اجراي سياست هاي اصلاحي و يارانه هاي صادراتي كه معادل 1387 ميليارد ريال بوده عملي شده است.
به گزارش وزارت بازرگاني صادرات كالا، از گمركات، بازارچه هاي مرزي و تجارت چمداني از 9/2 ميليارد دلار در سال 76 به 1/6 ميليارد دلار در سال 1382 رسيده، كه بيانگر رشد 1/2 برابري ارزش صادرات كالاهاي غيرنفتي كشور است.
هاشم ساعدي سخنگوي وزارت بازرگاني گفته است: روند منفي رشد صادرات غيرنفتي كشور نيز كه در سال هاي 74 تا 76 بين33- تا 7 -درصد در نوسان بود، در سال 77 به آهنگ رشد موزون مثبت تبديل شده و در سال 77 معادل 9 درصد، سال 78 معادل 24 درصد، سال 79 معادل 6 درصد، سال 80 معادل 9 درصد، سال 81 معادل 6 درصد و در سال 82 حدود 5/31 درصد رشد داشته، كه بالاترين ضريب رشد در بين بخش هاي اقتصادي كشور است.
در سال 1382 در چهار سرفصل صادرات خدمات فني و مهندسي و درآمدهاي ارزي ناشي از صنعتي گردشگري، حمل و نقل و ترانزيت و ساير خدمات، به بيش از 5/2 ميليارد دلار رسيده، كه 4/12 درصد بيش از سال 81 بوده است.
ساعدي افزود: شناسايي 5313 بنگاه صادراتي در سطح كشور و جمع آوري حدود 60 مورد اطلاعاتي از هر بنگاه صادراتي به دو زبان فارسي و انگليسي و نيز ايجاد بانك اطلاعات صادركنندگان كشور، كه اقداماتي زيربنايي و استثنايي در ساماندهي نظام تجارت خارجي كشور محسوب مي شود، از ديگر اقدامات انجام شده از سوي وزارت بازرگاني در سال هاي اخير بوده است.
وي از بررسي كارشناسي 9837 پرونده و يا طرح آنها براي پرداخت يارانه هاي صادراتي در وزارت بازرگاني خبر داد و گفت: اين يارانه ها در دو طبقه بندي كلي «يارانه هاي مستقيم» شامل جوايز صادراتي به عموم صادركنندگان، براساس ارزش افزوده كالاهاي صادراتي بين 3 تا 5 درصد، جوايز صادراتي محصولات نساجي و چرم(20، 15 و 10 درصد)، جوايز صادراتي خدمات فني و مهندسي(18 درصد)، پرداخت يارانه هاي صادراتي به محصولات كشاورزي(كشمش، تخم مرغ، ميگو و چاي)و جوايز ويژه صادركنندگان نمونه و «يارانه هاي غيرمستقيم صادراتي» از قبيل يارانه هاي نمايشگاهي(20 تا 50 درصد)، هيأت هاي تجاري و بازاريابي(20 تا50 درصد)، طرح هاي صادراتي استان ها، كمك به تشكل هاي صادراتي، كمك به صندوق هاي غيردولتي توسعه صادرات، ايجاد پايانه هاي صادراتي، كمك به تبليغات و بازاريابي محصولات صادراتي، طرح هاي تحقيق و توسعه و... انجام شده است.
به گفته وي، تاكنون ارزش يارانه هاي پرداختي به صادركنندگان بيش از 1387 ميليارد ريال بوده است.
سخنگوي وزارت بازرگاني از تهيه و تنظيم بيش از 250 تصويب نامه براي طرح و بررسي در مجلس شوراي اسلامي، هيأت وزيران، شوراي عالي صادرات، ستاد اقتصادي دولت و شوراي اقتصاد، با هدف بسترسازي، رفع موانع و تنگناها، تقويت زيرساخت ها، شفاف سازي و روان سازي فرآينده صادرات و حل ساير مسايل و مشكلات مربوط به صادرات غيرنفتي، به عنوان ديگر اقدامات مهم وزارت بازرگاني در طول سال هاي 76 تا 82 ياد كرد و گفت: «برنامه جامع توسعه صادرات كشور» نيز در وزارت بازرگاني تدوين و در مراجع ذي ربط به عنوان سند ملي صادرات جمهوري اسلامي ايران تصويب شده كه مقدمات اجراي آن در سال 83 فراهم مي شود.