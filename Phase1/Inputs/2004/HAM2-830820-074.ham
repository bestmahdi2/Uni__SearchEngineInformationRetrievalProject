براساس گزارش نظارت بر عملكرد برنامه سوم
نرخ بيكاري در پايان سال گذشته 4/14 درصد بوده است
فارس: در حالي كه بر اساس گزارش مركز آمار ايران نرخ بيكاري كشور در سال 82 در حدود 3/11 بوده است، در گزارش نظارت بر عملكرد سال چهارم برنامه سوم، نرخ قطعي بيكاري كشور 4/14 درصد اعلام شده است.
در گزارش اقتصادي كشور در سال 82 كه توسط رياست جمهوري به مجلس تقديم شده، در خصوص آمار بيكاري كشور آمده است: در سال 82 نسبت به سال،81 فشار عرضه نيروي كار كمتر شد و در نتيجه نرخ بيكاري از 5/14 درصد در سال 1381 به 4/14 درصد كاهش يافت و به اين ترتيب رقم پيش بيني  شده در برنامه سوم محقق نشده است.
در اين گزارش ذكر شده است:  با وجود افزايش نرخهاي رشد سرمايه گذاري و توليد، ميزان عملكرد فرصتهاي شغلي جديد ايجاد شده نسبت به ارقام پيش بيني شده در برنامه سوم كمتر بوده است و در سالهاي،79 80 و 81 ميزان تحقق اهداف برنامه به ترتيب 2/،88 1/59 و 8/76 بوده است.
بنابراين گزارش، در حالي كه در سال 82 بايد 872 هزار فرصت شغلي ايجاد مي شد اين ميزان به 507 هزار نفر رسيد و بنابراين در سال 82 تنها 1/58 درصد اهداف برنامه در زمينه اشتغالزايي محقق شده است كه كمترين ميزان تحقق اهداف اشتغالزايي در چهار سال گذشته بوده است.
در اين گزارش با اشاره به آمارهاي مركز آمار ايران در زمينه اشتغالزايي ذكر شده است: درحالي كه نرخ بيكاري بر اساس آمارهاي مركز آمار ايران در سالهاي 1379 تا 1382 به ترتيب 2/14 2/،14 8/12 و 3/11 درصد است، بنابر اعلام مسئولان آن مركز نتايج به دست آمده قابل تعميم براي كل كشور نيست و امكان محاسبه ارقام مطلق جمعيت شاغل و بيكار و در نتيجه ارزيابي عملكرد بازار كار ميسر نمي باشد.
در اين گزارش با اشاره به مغايرتهاي موجود در گزارش مركز آمار از نرخ بيكاري در كشور آمده است: به عنوان مثال بر اساس نتايج تعميم يافته آن مركز، تعداد شاغلين در سال 1381 برابر 377 هزار نفر افزايش يافته كه در مقايسه با نرخ بيكاري اعلام شده توسط آن مركز و ساير برآوردهاي منتشره در خصوص مشاغل جديد و عرضه جديد نيروي كار در اين سال مغاير است.
لذا در اين موارد ناگريز با استفاده از مدلهاي اقتصادسنجي و آمارهاي حسابهاي ملي ايران شاخصهاي مزبور برآورد گرديده است.