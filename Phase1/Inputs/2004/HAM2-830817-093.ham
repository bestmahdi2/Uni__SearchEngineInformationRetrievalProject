نايب رئيس كميسيون اقتصادي مجلس:
مجلس، مسئله حريم تهران را بررسي كند
مهر:نايب رييس كميسيون اقتصادي مجلس شوراي اسلامي از بررسي موضوع حريم تهران و اتفاقات اخير در اولين نشست مجمع نمايندگان مردم تهران خبر داد.
دكتر محمد خوش چهره گفت: به طور قطع موضوع حريم تهران به لحاظ اهميت آن مورد بررسي نمايندگان مجلس قرار خواهد گرفت.
وي با تاكيد بر فرامنطقه اي بودن موضوع حريم افزود: اين مسئله به دليل حساسيتي كه دارد نمايندگان استان تهران را نيز درگير خود خواهد كرد.
وي با اشاره به درخواست خود از شوراي اسلامي شهر تهران مبني بر تهيه طرحي براي بررسي در مجمع نمايندگان مردم تهران، گفت: در تماسي كه با اعضاي شورا داشتم، از آنها خواسته ام طرحي تنظيم و تهيه كنند كه تمام مسائل در رابطه با حريم در آن آورده شود.
خوش چهره افزود: پس از بررسي طرح در مجمع نمايندگان اگر جامعيت داشته باشد آن را به صورت طرح به صحن مجلس خواهيم برد. نايب رييس كميسيون اقتصادي مجلس با اشاره به اظهارات وزارت كشور و استانداري تهران مبني بر تصويب اين موضوع در سالهاي گذشته، گفت: اگرچه اين بحث در گذشته مصوب و قانون شده اما به لحاظ حساسيت موضوع و اينكه تهران از حد و قواره يك كلان شهر خارج شده كه مي تواند پيامدهاي منفي به دنبال داشته باشد، بايد مورد بازنگري و مطالعه مجدد قرار بگيرد. وي تأكيد كرد: در واقع تهران تعيين كننده مقدرات سياسي و اجتماعي كشور است كه نمي توان با نگاه محدود قضاياي آن را دنبال كرد.
وي اولين اقدام براي رسيدن به يك نتيجه منطقي و عقلايي را توقف مصوبات وزارت كشور در خصوص تاسيس شهرهاي جديد در حريم تهران عنوان كرد و افزود: گسترش هر نوع نقاط پيراموني مي تواند به عنوان خوابگاههايي تلقي شود كه تسريع در امر مهاجرت را سبب مي شود.
وي با اشاره به اين موضوع كه چنين تصميماتي فرصت سوء استفاده را به زمين خواران مي دهد، گفت: قطعا در مركز پژوهش هاي مجلس فضايي را براي بحث بر سر اين موضوع كه بار ملي و منطقه اي دارد، ايجاد خواهيم كرد.
خوش چهره رايزني با مسئولان وزارت كشور را از ديگر اقدامات مجمع نمايندگان مردم تهران عنوان كرد و اظهار داشت: در اولين نشست مجمع نمايندگان مردم تهران از آنها خواهيم خواست اولين دستور پرداختن به مسئله حريم تهران و جريانات اخير آن باشد.