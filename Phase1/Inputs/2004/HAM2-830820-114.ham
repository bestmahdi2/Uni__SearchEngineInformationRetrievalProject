پيشرفت80 درصدي تونل بزرگراه رسالت
بزرگترين تونل تهران در مرحله نهايي ساخت
گروه شهري- جمشيد پور اسكندر: بزرگترين تونل شهري تهران تا قبل از پايان سال جاري مورد بهره برداري قرار مي گيرد.
به گزارش خبرنگار ما، مديريت شهري تهران در راستاي هدايت ترافيك و ساخت زيرساخت هاي شهري، بنا دارد تونل رسالت را كه بزرگترين تونل شهري تهران به شمار مي آيد تا قبل از پايان سال جاري مورد بهره برداري قرار داده و آن را به روي خودروها بگشايد.
براساس اين خبر، تاكنون 80 درصد از عمليات اجرائي اين تونل با صرف اعتباري بالغ بر 250 ميليارد ريال انجام شده است و پيش بيني مي شود 100 ميليارد ريال نيز براي 20 درصد باقيمانده هزينه شود. تونل رسالت حدود يك كيلومتر طول دارد و در حدفاصل ميدان آرژانتين تا تقاطع بزرگراه كردستان قرار دارد.بزرگراه رسالت از خيابان دماوند(شرق تهران)آغاز و به وردآورد ختم مي شود.مهندس علي آبادي، معاون فني و عمراني شهرداري تهران دراين باره مي گويد: ما بنا داريم كه بزرگراه رسالت را به وردآورد وصل كنيم به همين دليل مذاكراتي را با مسئولين شهرداري كرج و وزارت راه و ترابري آغاز كرده ايم.