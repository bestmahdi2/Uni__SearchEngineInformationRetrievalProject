ستون شما
قابل توجه كنكوري ها
يك آموزگار با مدرك ديپلم براي ما نامه اي ارسال كرده اند و نوشته اند: 26 سال سابقه خدمت دارم و حقوقم 107 هزار تومان است و اين مبلغ با حقوق بازنشستگي يك فرد بيسواد كه 20 سال سابقه خدمت دارد برابري مي  كند. ايشان براي كساني كه به دنبال كسب مدرك و تحصيل هستند نوشته اند كه بي  جهت تلاش نكنند.
قابل توجه داوطلبان ورود به دانشگاه؛ به توصيه هاي اين مرد توجه كنيد و اگر در كنكور قبول نشديد زياد ناراحت نباشيد.
جوابيه براي ستون شما
در ستون شما مورخ 3/4/83 مطلبي چاپ كرديم با اين مضمون كه كارمندان مترو سرويس مناسبي براي اياب و ذهاب ندارند. البته از قول يكي از پرسنل اين شركت كه نخواسته نامش ذكر شود. امروز جوابيه شركت راه آهن شهري تهران وحومه(مترو)را در خصوص اين مطلب به چاپ مي  رسانيم.
بدين وسيله ضمن تكذيب خبر فوق به اطلاع مي  رساند نظم و دقت و رعايت زمان بندي حركت قطارها از مهمترين مزيت هاي مترو مي  باشد. جهت حفظ اين برنامه، حضور به موقع پرسنل اين شركت در محل كار خود، قبل از حركت اولين و بعد از آخرين قطار الزامي است. بر همين اساس شركت مترو روزانه با بيش از يكصد سرويس حمل و نقل وظيفه اياب و ذهاب همكاران را عهده دار مي  باشد و به بهترين نحوه ممكن ارايه خدمات مي  شود. علاوه بر آن كاركنان اين شركت از مزاياي جابجايي رايگان به وسيله مترو نيز برخوردارند.