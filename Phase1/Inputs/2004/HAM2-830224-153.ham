سهم تيم 8 نفره مشت زني ايران يك فيناليست بود
گروه ورزشي: از تيم هشت نفره ايران به مسابقات بين المللي بوكس پاكستان تنها سلمان كريمي مشت زن وزن 69 كيلوگرم توانست با غلبه بر رقباي خود به فينال اين پيكارها راه يابد. كريمي جدا از راهيابي به ديدار نهايي سهميه المپيك آتن را هم دريافت داشت. احمد ناطق نوري رئيس فدراسيون بوكس، ناكامي مشت زنان ايران را متوجه قضاوت داوران و اعمال نفوذ مسئولان پاكستاني دانست.
وي افزود: اگر قرار باشد مشت زني در آسيا پيشرفت كند بايد نظام مديريت مافيايي و فرآيند تصميم گيري پشت پرده در بوكس قاره اصلاح شود.
رئيس فدراسيون بوكس ايران همچنين گفت: انور چودري رئيس فدراسيون بوكس پاكستان، رئيس فدراسيون بين المللي بوكس است و داماد وي نيز رئيس كميته داوران مسابقات كراچي بود.
وي تصريح كرد: كميته داوران به شدت تحت تاثير نظرات و خواسته هاي مسئولان پاكستاني بود و ما در اين خصوص كتبا به اتحاديه بين المللي مشت زني شكايت برديم.