با پيام رؤساي جمهور ايران و پاكستان برگزار مي شود
نكوداشت اقبال در دانشگاه تهران
ايسنا: همايش نكوداشت علامه اقبال لاهوري، به مناسبت يكصد و بيست و هشتمين زادروز وي، در تهران برگزار مي شود.
به گزارش خبرگزاري دانشجويان ايران(ايسنا)، اين برنامه با پيام هايي از رييس جمهوري ايران، رييس جمهوري پاكستان و وزير فرهنگ و ارشاد اسلامي، چهارشنبه 27 آبان ماه جاري در تالار فردوسي دانشگاه تهران برگزار خواهد شد.
در اين مراسم همچنين رييس دانشكده ادبيات و علوم انساني دانشگاه تهران، سفير پاكستان در تهران، دكتر محمد بقايي(با موضوع ايران، آرمانشهر اقبال)، دكتر شاهپور چوهدري(درباره سير اقبال شناسي در ايران)، محمدحسن ساكت(با موضوع اقبال و ميلتون)و دكتر محمدعلي اسلامي ندوشن(درباره اقبال و مساله خودي)، سخنراني خواهند كرد و حسام الدين سراج به اجراي موسيقي سنتي ايران خواهد پرداخت.
برنامه نكوداشت اقبال لاهوري، ازسوي مركز نشر ميراث مكتوب و با همكاري دانشگاه تهران، مركز گفت وگوي تمدنها، شوراي گسترش زبان فارسي، ستاد چهره هاي ماندگار، دفتر مجامع فرهنگي وزارت فرهنگ و ارشاد اسلامي، مركز تحقيقات فارسي ايران و پاكستان و سفارت پاكستان، برگزار مي شود.