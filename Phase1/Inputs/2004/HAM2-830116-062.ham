مايلي كهن: تاريخ انقضا بهار 83
مايلي كهن نمونه كامل مربي اي است كه به تيم ها تحميل مي شود. كارنامه او در مقام يك مربي باشگاهي سقوط با شهرداري تبريز به دسته دوم، دست و پا زدن با سايپا در ميانه هاي جدول، يك مقام سومي با همين تيم در ليگ برتر و البته در سال جاري 10 بازي بدون برد متوالي با اين تيم است. به ما حق بدهيد كه نتيجه گيري كنيم، او مربي اي است كه به تيم هاي ملي تحميل مي شود(از كجايش را نمي دانيم). مربي اي كه با وجود تمامي اعتماد به نفس ها، تظلم خواهي ها و همه ابزاري كه يك مربي سنتي ايراني بايد از آن برخوردار باشد، قامت ناسازي براي جامه سرمربي گري تيم هاي ملي داشته است.شايد غافلگيركننده ترين رخداد فوتبال ايران در يك دهه اخير، انتخاب مايلي كهن به عنوان سرمربي تيم ملي در آستانه بازي هاي جام ملت هاي آسيا 96 بود. انتخابي كه چنان از بالا بود كه حتي رئيس وقت فدراسيون فوتبال هم نتوانست هضمش كند و هميشه به كنايه از او به عنوان مربي و نه سرمربي تيم ملي ياد مي كرد.
ناكامي مايلي كهن در مقدماتي جام جهاني 1998 و صعود معجزه آساي ما با حضور ويرا به جام جهاني، مايلي كهن را به شخصيت بسيار ناخوشايندي در فوتبال ايران تبديل كرد. او تركيبي بود از مردي كه مي خواست و نمي توانست و نتوانست نه در مقام يك مربي باشگاهي، آنجا كه توفيق هاي نسبي او را بسياري مديون مجيد جلالي مي دانند(همكاري كه از كينه هاي مايلي كهن در امان نماند)و نه در مقام يك مربي ملي حتي هنگامي كه رئيس فدراسيون را در مقام بزرگ ترين پشتيبان خود داشت موفق باشد.
او مظهر ناكامي و ناكارآمدي مربيان سنتي فوتبال ايران در هدايت هاي تيم هاي ملي است. اگر حذف زودهنگام تيم اميد با آن همه بازيكنان بزرگ كه خود مايلي كهن در كمال ناشيگري حرفه اي يكي از آنان را حتي بالاتر از ديويد بكام قلمداد كرد، نكته تسلي بخشي داشته باشد، اين است كه با اين دست مربيان تحميلي و سنتي به هيچ جا نخواهيم رسيد. با مربيان وارداتي ممكن است ناكام باشيم، اما با مربيان سنتي قطعا شكست خورده ايم. اين نكته اي است كه فوتبالدوستان ايراني را پس از شكست تيم مايلي كهن تسكين مي دهد.