دلايل استفاده از نام ژنريك داروها اعلام شد
ايسنا: ورود داروهاي ژنريك با نام اختصاصي به بازار دارويي كشور، تغييرات مهمي را در شيوه تجويز و مصرف دارو ايجاد مي كند.
دكتر عبدالمجيد چراغعلي ضمن اعلام اين مطلب اظهار داشت: اگر پزشك و يا بيمار به دلايل خاصي داروي توليد شده توسط يك توليدكننده را ترجيح مي دهند لازم است پزشك در هنگام نسخه نويسي بجاي نام inn(ژنريك)از نام «ژنريك اختصاصي» استفاده كند و در اين حالت داروساز بايد فقط همان دارو را به بيمار تحويل دهد و آن را بدون هماهنگي با پزشك و يا بيمار با ساير داروهاي مشابه جابجا نكند؛ زيرا فرمولاسيون هاي مختلف يك داروي خاص توسط چند توليدكننده تفاوت هايي با هم دارند كه سبب تغييراتي در سرعت و ميزان جذب آنها از دستگاه گوارش مي شود.
وي افزود: اگرچه اين تغييرات عموماً در محدوده هاي قابل قبول استانداردها هستند ولي توصيه مي شود بيماراني كه به صورت مزمن دارويي را مصرف مي كنند و ميزان مصرف دارو براي آنها ثابت شده از تغيير نوع دارو به منظور جلوگيري از تغييرات احتمالي در غلظت خوني آن اجتناب كنند.
قائم مقام معاون غذا و داروي وزارت بهداشت گفت: در حال حاضر به دليل يكسان بودن نام داروهايي كه توسط توليدكنندگان متفاوت توليد مي شود اين دارو هنگام تحويل به بيماران ممكن است به دفعات تعويض شوند و هر بار محصول توليدكننده اي متفاوت، به بيمار تحويل داده شود.
به گفته چراغعلي، نام گذاري ژنريك اختصاصي داروها باعث شناسايي بهتر آنها توسط بيماران خواهد شد و به ثابت ماندن مصرف داروي مورد نظر بيماران كمك خواهد كرد.