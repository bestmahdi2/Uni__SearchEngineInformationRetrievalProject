بحران گروگانگيري در عراق
گروه الزرقاوي گروگان آمريكايي خود را گردن زد
همزمان با برگزاري مجمع عمومي سازمان ملل و گفت وگو درباره عراق به عنوان محوري ترين بحث مجمع، گروه ابومصعب الزرقاوي يكي از گروگان هاي آمريكايي خود را سر بريد.
به گزارش بي.بي.سي در نواري ويدئويي كه در يك وب سايت متعلق به هواداران الزرقاوي منتشر شد، مردي كه وسط گروگانگيرها ايستاده بود و تصور مي شد ابومصعب باشد، پس از خواندن بيانيه اي با كارد سر از تن يوجين آرمسترانگ جدا كرد.
يك مقام آمريكايي نيز به رويتر گفت كه جسد اين آمريكايي كشف و شناسايي شده است.
گروه توحيد به رهبري الزرقاوي در ازاي آزادي سه گروگان انگليسي و آمريكايي خود خواهان آزادي تمام زنان عراقي زنداني شده بود، اما آمريكايي ها مي گويند در زندان هاي آنها تنها دو زن در ارتباط با فعاليت هاي هسته اي عراق حبس هستند. در خبري ديگر درباره الزرقاوي روزنامه بغداد نوشت گروه  وي احتمال مي دهند كه جاسوسان آمريكايي در ميان آنها رخنه كرده باشند.
از سوي ديگر درحالي كه طبق آمار منتشره حدود 40 نفر كه 21 تن آنان خارجي هستند در عراق به گروگان گرفته شده اند شبكه تلويزيوني الجزيره اعلام كرد كه يك گروه عراقي پانزده تن از افراد گارد ملي عراق را گروگان گرفته و تهديد كرده است درصورتي كه مقامات دولت عراق حازم الاعرجي يكي از فرماندهان سپاه مهدي را آزاد نكنند، آنها را خواهد كشت. ساعاتي پس از آن گردان محمد ابن عبدالله كه از وابستگان به گروه المهدي مقتدي صدر است اعلام كرد تمامي اين افراد به درخواست مقتدي صدر آزاد شدند.
اما اين آزادي مانع از حمله نيروهاي آمريكايي به تشكيلات صدر نشد.
به گزارش ايرنا ساعت 3 و 30 دقيقه بامداد ديروز نيروهاي آمريكايي و افراد گارد ملي عراق به دفتر مقتدي صدر در كنار حرم حضرت علي(ع)در نجف يورش برده و تمام افراد حاضر در دفتر را دستگير كردند كه ازجمله آنها مي توان به دستگيري احمد الشيباني سخنگوي مقتدي صدر و سيد هاشم ابورقيف امام جمعه موقت كوفه اشاره كرد.
شيباني قبلا گفته بود كه احتمال دستگيري مقتدي صدر از سوي نظاميان آمريكايي و عراقي وجود دارد. به گزارش ايسنا به نقل از پايگاه خبري المحيط وي اظهارداشت: صدر از سوي اين نيروها مورد تهديد قرار گرفته است.
ساير تحولات
*نخست وزير دولت موقت عراق گفت: به زودي براساس دعوت تهران، به ايران سفر مي كنم.
به گزارش روزنامه الحيات، اياد علاوي در ديدار با جك استراو وزير امورخارجه انگليس، به وجود برخي تنش ها در ماه هاي گذشته بين عراق و ايران اشاره كرد و گفت، به زودي به ايران سفر مي كند.
* هيات علماي مسلمانان اهل سنت عراق انتخابات عمومي اين كشور را كه قرار است ژانويه سال آينده ميلادي برگزار شود، تحريم كرد.
* تازه ترين نظرسنجي از مردم انگليس كه روزنامه گاردين ديروز آن را منتشر كرد نشان مي دهد، سه چهارم مردم انگليس تمايل دارند توني بلر نخست وزير اين كشور، تاريخي براي خروج نيروهاي انگليس از عراق تعيين كند.
* يك عضو مجلس شوراي ملي عراق، دستگاه اطلاعات اسرائيلي موساد را عامل ناامني در عراق دانست.
به گزارش واحد مركزي خبر از بغداد به نقل از روزنامه المشرق، خانم صنگول چاپوك افزود: اسرائيل با ترور، انفجار و خرابكاري مي خواهد عراق را به جنگ داخلي بكشاند تا به طرح هاي خود براي تسلط بر منطقه جامه عمل بپوشاند.
* به گزارش شبكه تلويزيوني العربيه سالم چلبي مسئول سابق دادگاه محاكمه صدام به روزنامه الحيات گفت، وي از محافل عراقي اطلاع يافته است كه برمر براي يهودي هاي عراقي تبار و نيز اسرائيلي ها گذرنامه صادر كرده بود.
* به گزارش ايسنا به نقل از پايگاه اينترنتي المحيط، روزنامه الحيات نوشت: صدام در يك بيمارستان نظامي آمريكا تحت آزمايشات مختلف قرار گرفته و نتايج آزمايش ها و راديوگرافي ها نشان مي دهد كه بيماري پروستات وي وخيم شده و مشكلاتي هم در بينايي وي به وجود آمده است.