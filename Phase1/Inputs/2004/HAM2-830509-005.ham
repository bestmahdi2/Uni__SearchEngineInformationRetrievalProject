هفت از هفت
جواد قادري
فروش فيلم هاي روي پرده وضعيت بهتري را در مقايسه با چند هفته اخير پيدا كرده است. از مهمان مامان استقبال خوبي شده است و پس از مدت ها براي تماشاي يك فيلم صف كشيده مي شود. معادله نيز فروش بدي نداشته است، اگر اتفاق خاصي نيفتد اين فيلم ها مي توانند طي روزهاي آينده مخاطبان بيشتري را جذب خود كنند. به نظر مي رسد تابستان پرفروش و پررونق سينماي ايران از مردادماه آغاز شده است.
باز هم يك فيلم كمدي عنوان پرفروش ترين فيلم روز را در اختيار گرفته است. مهمان مامان فروش بسيار خوبي داشته است و توانسته انتظارات اقتصادي سازندگان را فراهم كند. پس از اكران موفق و دور از انتظار «مارمولك» و «كما» كه به فروش بالاي 600 ميليون تومان دست يافتند حالا نوبت مهمان مامان است. فيلمي كه از تبليغات تلويزيوني به خاطر داشتن تهيه كنند ه اي مانند سيما فيلم بهترين بهره را برده است. مهمان مامان افتتاحيه بسيار خوبي داشته است. 15 و 16 ميليون تومان فروش براي دو روز اول نمايش فوق العاده به نظر مي رسد. تنها مشكل، اكران هفت هفته اي فيلم است كه البته به نظر مي رسد پس از پايان نمايش در سينماهاي سر گروه،  فيلم در ديگر سينماها به نمايشش ادامه دهد. فرصت را براي شركت در مهماني مامان از دست ندهيد.
اتحاديه تهيه كنندگان طي چند هفته گذشته روزهاي پركاري را گذراند. از تحريم يك روزنامه گرفته تا رويارويي با شبكه هاي ماهواره اي. از مخالفت با افزايش دستمزدها گرفته تا... در حال حاضر فعال ترين صنف خانه سينما اتحاديه تهيه كنندگان است. اتحاديه اي كه دوران پرتنش خود را پشت سر گذاشته و در حال حاضر اوضاع نسبتاً آرامي دارد. البته شايد اين آرامش مصداق آتش زير خاكستر باشد و هر آن احتمال شعله ور شدن آن برود. به هر حال اتحاديه تهيه كنندگان طي هفته گذشته براي تامين حقوق اعضاي خود با افزايش دستمزدها در سينما مخالفت كرده و خواستار اعمال قانون كپي رايت در مورد فيلم هاي ايراني براي جلوگيري از نمايش هاي غيرقانوني در شبكه هاي ماهواره اي شده است. اقداماتي كه انجام و يا حتي صدور بيانيه پيرامون آنها در مورد ديگر صنوف خانه سينما، كمتر رخ داده است.
طي هفته گذشته اتفاق ناخوشايندي در سينماي ايران رخ داد. تحريم يك روزنامه از سوي يك اتحاديه و صنف وابسته به سينما كاري نه چندان دلچسب و ناصواب به شمار مي رود. چه از آن روزنامه خوشمان بيايد و چه نيايد، چه با سمت و  سوي آن موافق باشيم و چه نباشيم، چه... پذيرفته نيست آن را به خاطر متفاوت و يا مخالف بودن با خط مشي آن تحريم كنيم.
سينماي ايران از كم ظرفيتي ها و كم تحملي هاي اجتماع ضربه هاي فراواني خورده است و حال در خانه سينما ظرفيت و تحملي كه اين نهاد غير دولتي از بقيه انتظار آن را دارد، ديده نمي شود.
به نظر مي رسد امسال براي هديه تهراني سال پركاري باشد. برخلاف سال گذشته كه او تنها در جايي براي زندگي بازي و نقش بسيار كوتاه و بدون ديالوگ در دوئل ايفا كرد، امسال صحبت از حضور او در چند پروژه سينمايي است. تهراني حدود يك ماه است كه در شبانه كاري مشترك از كيوان علي محمدي و اميد بنكدار بازي مي كند.
ضمناً صحبت از حضور او در فيلم جديد احمد اميني نيز به گوش مي رسد. گفته مي شود او نقش اول زن «راز مانا» را پس از اتمام شبانه بازي خواهد كرد. همچنين چندي است كه صحبت از حضور تهراني در دومين فيلم  ماني حقيقي كه يك اثر طنز است، مي شود. يكي ديگر از پروژه هايي كه احتمال بازي هديه تهراني در آن مي رود، «سرگيجه» فيلم جديد محمد زرين دست است. گويا زرين دست عزم خود را جزم كرده كه بالاخره پاييز امسال فيلم جديد خود را در ايران جلوي دوربين ببرد. نقشي كه گفته مي شود هديه تهراني آن را ايفا خواهد كرد, نقش يك زن پنجاه ساله است. نقشي كه اگر تهراني حاضر به بازي در آن نشود، بيتا فرهي جدي ترين نامزد براي ايفاي آن است.
ضمناً اولين فيلم بلند فرهاد صبا و اثر جديد فرزاد موتمن را نيز به فيلم هاي فوق اضافه كنيد.
پس از مدتي شايعه پراكني نشريات زرد در مورد خواننده شدن رضا شفيعي جم يا همان بامشاد خودمان، خبرگزاري مهر خبر داد كه شفيعي جم به همراه مهران مديري قرار است مرداد ماه كنسرت مشتركي را به اتفاق يكديگر برگزار كنند. مهران مديري سابقه خوانندگي دارد و براي يك سريال و يك فيلم سينمايي ترانه خوانده و يك آلبوم موسيقي نيز منتشر كرده است. اما رضا شفيعي جم...
در انتظار اين كنسرت ديدني(و نه شنيدني)بمانيد. اگر اين اتفاق به وقوع پيوست آن را از دست ندهيد!
در هنگام نوشتن اين مطلب هنوز تكليف اكران آخرين اثر مسعود كيميايي مشخص نيست. گفته مي شود فيلم از امروز به نمايش درخواهد آمد. اما هرچه شود و هرچه اين به تعويق افتادن نشان از عدم ثبات سينماي ايران داشته باشد، اما به نفع فيلم مسعود كيميايي و تهيه كننده اش خواهد شد. فيلم نيم ساعت در مقايسه با جشنواره كوتاه تر شده و اين امر به جذب مخاطب كمك خواهد كرد و ارتباط تماشاگر با «سربازهاي جمعه» مسلماً بهتر خواهد شد.
جنجال و تبليغات برسر نمايش و عدم نمايش فيلم نيز يقيناً سهم بسزايي در كنجكاوي و سينما رفتن مخاطبان خواهد گذاشت.