بم تولدي ديگر(5)
كمك هاي رؤيايي
اگر همه آن كمك هايي كه از سوي دولت و مردم ايران و دولت ها و شهروندان ساير كشورهاي جهان به پاي مردم آسيب ديده بم ريخت، واقعي بود و در گذر ايام به فراموشي سپرده نمي شد، شايد اكنون اگر نگوييم بم ساخته شده بود- كه ساختن بم زيرساخت هايي مي خواهد كه ناگزير زمان مي برد- دست كم مي توانيم بگوييم بمي ها از اين همه عواطف دگرخواهانه و انساندوستانه كمتر مجال مي يافتند در آستانه سالگرد زانوي غم بغل بگيرند و بر ويرانه ها اشك دوباره بريزند.
آن روزها هيأت دولت در جلسه اي فوق العاده سه تريليون و 410 ميليارد ريال براي بم اختصاص داد كه البته بخشي از آن قرار بود به صورت وام در اختيار زلزله زدگان قرار گيرد.
در كنار آن، كشورهاي خارجي نيز حجم انبوهي از كمك ها را براي ساخت شهر در تريبون ها اعلام كردند. سازمان ملل هم پيش بيني كرده است، بازسازي بم 700 ميليون دلار تا يك ميليارد دلار هزينه دارد. بر اساس اين برآورد در حدود 50 درصد از هزينه بازسازي بم را مي شود با مبلغ 400 ميليون دلاري شوراي همكاري خليج فارس به سرانجام  رساند.
در كنار آن بسياري از كشورهاي اروپايي و ساير كشورهاي جهان اعم از اسپانيا، ونزوئلا، ژاپن، كره، اتحاديه اروپا، نروژ، مالزي، چين، كانادا، فرانسه، آمريكا، آلمان، پاكستان، بنگلادش، سوئيس، فنلاند، بلژيك، تايلند و نيوزيلند نزديك به يكصد ميليون دلار قول كمك به بازسازي بم دادند، اما اغلب اين وعده ها در ميانه راه عقيم ماند و بد نيست بدانيد كه آخرين خبر از مبلغ اهدايي و كمك  نقدي به زلزله زدگان از ناحيه دولت ها و سازمان هاي خيريه جهاني به 16 ميليون دلار رسيده اند و از بقيه كمك ها تاكنون خبري نشده است.
به نظر مي رسد عواطف و احساسات انسان دوستانه برخي از كشورها پس از واقعه زلزله غليان كرده و حس نوعدوستي آنها به اوج رسيد، اما، به اصطلاح ما ايراني ها، آب كه از آسياب افتاد و نگاه ها كه به سوي ديگر برگشت به ظاهر انصراف ها براي كمك ها به مردم آسيب ديده بم يكي پس از ديگري شكل گرفت و در نهايت سرنوشتي را رقم زد كه مردم بم همچنان در حسرت اين كمك ها يكسالگي زلزله را در شرايطي از سر بگذرانند كه بيش از هر زماني به كمك نياز دارند.
عباس اسدي
خبرنگار اعزامي به بم