خرج 2
پرداخت بدهي و ازدواج با وام خود اشتغالي
مدير عامل اتاق صنايع و كشاورزي ايران گفت: اختصاص وام سه ميليوني خود اشتغالي، صرف بدهي و ازدواج جوانان شده است.
سيد محمد موسوي در گفت وگو با خبرگزاري فارس،گفت: اين وام نه تنها مشكلات جوانان بيكار را بر طرف نكرد، بلكه باعث از هم پاشيده شدن زندگي آنان شده است. وي در ادامه به معضلات وام خود اشتغالي اشاره كرد و افزود: وام خود اشتغالي نه تنها اشتغال به وجود نياورد، بلكه باعث شده تا بيكاري به ميزان قابل توجهي افزايش يابد.
مدير عامل اتاق صنايع و كشاورزي ايران خاطر نشان كرد: طرح وام خود اشتغالي وزارت كار و امور اجتماعي طرحي بدون مطالعه و برنامه ريزي بود.
وي در ادامه با اشاره به اين كه 12 درصد جمعيت كشور بيكار هستند، گفت: اين ميزان بيكاري با تقويت صنعت جبران مي شود. با اختصاص 80 درصد وام بانكي و 20 درصد سرمايه گذار اين ميزان بيكاري كاهش مي يابد. با اختصاص اين اعتبارات 5 درصد بيكاري برطرف خواهد شد. موسوي در ادامه به تغيير پي در پي قوانين وزارت كار اشاره كرد و افزود: تغييرات پي در پي مشكلات عديده اي براي كارگران به وجود آورده است كه اين امر سبب اعتراض كارگران شده است. اگر وزارت كار و امور اجتماعي در تدوين برنامه ريزي خود اصلاحي انجام ندهد، آمار بيكاري از اين چيزي كه هست بيشتر مي شود. موسوي ديگر راه حل از بين بردن بحران بيكاري در كشور را اعزام نيرو به خارج كشور دانست و گفت: اين امر سبب مي شود، تخصص هاي خارجي را شناسايي كنيم و نيروهاي كار ما ورزيده شوند. در حال حاضر كشور هاي خارجي نيازمند نيروي كار هستند و اگر بتوانيم برنامه ريزي صحيحي انجام دهيم، تاثير بسزايي در كاهش بيكاري خواهد داشت. مدير عامل اتاق صنايع و كشاورزي ايران، ورود كالاي قاچاق در كشور را يكي از عوامل مهم در افزايش بيكاري دانست و گفت: ورود كالاي قاچاق توليدات شركت هاي داخلي را كاهش داده است و سبب شده تا تعداد زيادي بيكار شوند.