انگيزه هاي توسعه طلبي آمريكا در خليج فارس
آمريكايي ها اميدوارند با بسط نفوذ خود در خليج فارس، هم بر منابع انرژي سلطه پيدا كنند و هم ايران رابا ابزارهاي گوناگون سياسي، اقتصادي و فرهنگي مهار كنند
مسلم شيرواني ناغاني
مروري بر سياست آمريكا در خليج فارس بيانگر نوعي نگرش توسعه طلبانه است كه از طرف سردمداران كاخ سفيد اعمال مي شود و پيرامون مسائلي نظير دسترسي به يك بازار فروش بزرگ(مخصوصا فروش تسليحات)و مهمتر از آن رسيدن به عظيم ترين ذخاير نفتي جهان مي چرخد.
ايالات متحده براي نيل به اهداف خود در خليج فارس، با پايان يافتن جنگ سرد و خروج اتحاد جماهير شوروي از گردونه رقابت و حاكم شدن نظام تك قطبي در جهان اقدام به پياده كردن يك سري استراتژي جديد از جمله طرح موازنه قدرت در خاورميانه كردكه در سايه شعارهايي همچون نظم نوين جهاني نمود يافت.
دولتمردان كاخ سفيد با گذر زمان به اين نتيجه رسيدند كه براي بهينه سازي بهره مندي از نفت و تامين ساير مطامع شان، ايجاد خليجي آرام و بي جنجال و البته تحت سلطه مستقيم و بي واسطه، بهترين استراتژي كاربردي مي باشد. به همين دليل، پيوسته طالب جاري شدن صلح ميان اعراب و اسرائيل و جلوگيري از قدرت يافتن كشورهاي قدرتمند منطقه بويژه ايران بوده اند.
بي پرده ترين مفهوم تفكر فوق اين بود كه بايد خليجي امن و ايمن براي چپاول ايجاد شود، حتي اگر به قيمت جنگ نظامي باشد.
در ادامه مبحث فوق ابتدا به تحليل دكترين سياسي آمريكا در قبال كشورهاي عربي حاشيه جنوبي خليج فارس و سپس به كالبد شكافي سياست مهار دوگانه ايران و عراق توسط كاخ سفيد مي پردازيم.
ايالات متحده در دوره هاي متعدد به وضوح جانبگرايي منفعت طلبانه خويش از دول عربي را آشكار ساخته كه بارزترين آن حمايت همه جانبه امنيتي و نظامي بوده است. سركوب عراق در حمايت از كويت، استقرار دائم ناوهاي غول پيكر در خليج فارس براي حمايت از امارات متحده عربي، مانور نظامي مشترك با ارتش هاي كشورهاي حاشيه جنوبي خليج فارس و تسليح آنها براي افزايش توان بازدارندگي در برابر تهديدات منطقه اي از جمله اين سياست هاي حمايتي است.
در مهار عراق هدف نهايي سياستمداران آمريكايي، به استضعاف كشاندن و سلطه كامل بر اين سرزمين بوده است كه عمدتاً به منظور غارت نفت اين كشور مطرح مي شد.
سياست مهار عراق شامل حفظ و گسترش تحريم هاي اقتصادي سياسي و كنترل نظامي منطقه پروازي در جنوب و يك ناحيه محصور و حفاظت  شده كردنشين در شمال عراق بود.
آمريكا پس از تضعيف كامل ملت و دولت عراق در پي تحريم هاي گوناگون و نيز برهم زدن جو سياسي داخل عراق به سود خود، با تبليغات درازمدت فرهنگي و دادن شعارهايي نظير ليبراليسم تمام بسترسازي هاي لازم براي يك سلطه كامل را فراهم كرد و سپس سردمداران آزادي و مدافعان حقوق بشر و آنان كه خود را تنها مظهر دموكراسي در عالم مي دانند با بيان دلايلي نظير وجود حكومتي ديكتاتور در عراق، كه مرتكب جنايات جنگي(عليه ايران و كويت)و جنايات ضد بشري(حملات شيميايي)شده است و مجهزبودن اين حكومت به سلاحهاي كشتارجمعي ميكروبي، شيميايي و راديو اكتيو، نوك پيكان حملات خود را به سوي عراق تيزتر از گذشته نمودند و در راس همه بهانه ها دست داشتن عراق در ماجراي 11 سپتامبر و رابطه رژيم بعث با گروه تروريستي القاعده مطرح شد كه با همسوكردن افكار برخي كشورها مخصوصا متحدان غربي، ارتش آمريكا رسما حملات نظامي خود به عراق را آغاز كرد تا ايالات متحده گامي محكم تر در راه سلطه بي چون و چرا در خليج فارس بردارد.
البته در حمله به عراق نبايد نقش كليدي اسرائيل، كه همواره  نگران  تهديدات ناشي از عراق بوده است، را فراموش كرد. جنگ دوم خليج فارس و پرتاب موشكهاي عراق به اسرائيل، هراس از قدرت نظامي فزاينده عراق را در ميان صهيونيست ها افزايش داد، زيرا حيات رژيم صهيونيستي در گرو تضعيف قدرتهاي بزرگ منطقه است.
در پايان به موضع گيري سياسي آمريكا در قبال جمهوري اسلامي ايران به عنوان كشور ويژه منطقه مي پردازيم.ايران علاوه بر داشتن شرايطي نظير بزرگترين قدرت نظامي منطقه، بزرگترين قدرت اقتصادي در كنار عربستان، نفوذ مذهبي در اكثر كشورهاي منطقه، سواحل طولاني در منطقه، تسلط بر نقاط استراتژيك منطقه از جمله تنگه هرمز و بهره گيري از جزايري كه هر كدام بهترين سپر دفاعي تلقي مي شود، سياست خارجي ضد صهيونيستي و مخالف صلح با اسرائيل، كه همگي در مقابل منافع كاخ سفيد و مخالف ديپلماسي دولت بوش است، داراي يك تعارض و تقابل ايدئولوژيك با آمريكاست كه تبديل به حادترين مشكل آنها در درازمدت گشته است و آن ظهور تفكر نوپاي حكومت مردمي اسلامي يا همان مردم سالاري ديني است. ايدئولوژي غرب كه روزگاري كمونيسم را در اتحاد جماهير شوروي از پاي درآورد اينك نگران نهضت مذهبي در زندگي انسان متجدد است.
جمهوري اسلامي در ربع قرن اخير ثابت كرده است كه در اتخاذ سياستهاي خود بر خلاف ساير كشورهاي منطقه، بيش از ملاحظات بين المللي، منافع ملي و ملاحظات جهان اسلام را در نظر مي گيرد و حاضر به سازش بر سر اصول نيست.
از سوي ديگر، ايران از ديد آمريكا مي تواند مدخل ورود بسياري از رقبا در منطقه باشد، به خصوص آنكه ايران با بيشتر رقباي در حال پيدايش آمريكا روابط نسبتا دوستانه اي دارد و هر يك از اين كشورها از طريق ايران حضوري سمبليك در منطقه پيدا كرده اند. فعاليت روسها در خليج فارس(نيروگاه بوشهر)، روابط دوستانه ايران و چين و رابطه دوستانه ايران با ژاپن و آلمان نگراني هاي آمريكا را افزايش مي دهد.
خلاصه اينكه ايران با داشتن شرايط فوق كه آن را از ساير كشورهاي منطقه متمايز مي كند به عنوان بزرگترين و در واقع تنها مانع ايالات متحده و راه چيرگي كامل بر خليج فارس است و دولتمردان كاخ سفيد ضمن درك اين مسئله تمام قواي خود را براي مقابله با جمهوري اسلامي ايران به كار بسته اند و اين مسئله را با تحريم هاي اقتصادي، پاپوش هاي سياسي(كه مهمترين آن اتهام كوشش ايران در جهت دسترسي به سلاحهاي اتمي است)، حضور نظامي و تبليغات فرهنگي به اثبات رسانيده اند.