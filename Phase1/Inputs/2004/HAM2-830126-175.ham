سايه روشن دانش
73درصد مراجعات به بيمارستانها به دليل تغذيه نامناسب است
دبير شوراي عالي غذا و تغذيه كشور اعلام كرد: بيش از 80 درصد مردم كمترين تحرك را داشته و 73 درصد مراجعات به بيمارستانها به دليل تغذيه نامناسب است.
دكتر ناصر كلانتري در مراسم معرفي و تقدير از صنايع غذايي حامي سلامت با بيان اين كه براي رفع معضلات غذا نيازمند هماهنگي لازم بين كليه سازمانها هستيم تا تصميمات ضد ونقيض برطرف شود، گفت: براي دستيابي به امنيت غذايي ناگزير به زير سيستم هايي هستيم كه مهمترين آن فرآوري مواد غذايي است كه با توجه به ارتباطات جهاني، وجود كوچكترين اشكال در تهيه مواد غذايي ما را زير سؤال خواهد برد.
وي با اشاره به وجود چهار دوره غذايي گفت: در مرحله اول كميت غذا، در مرحله دوم كيفيت، در دوره سوم كميت و كيفيت و در مرحله چهارم تضمين كيفيت مطرح است.
وي ادامه داد: در صورتي كه بسيار خوشبينانه به صنايع غذايي نگاه شود، ما در مرحله سوم يعني توجه به كميت و كيفيت قرار داريم.
وي ادامه داد: در بررسي هاي نهايي سبد مطلوب غذايي چند ريزمغذي تحت هيچ شرايطي به بدن نمي رسدكه شامل آهن،روي وكلسيم است.
وي ادامه داد: از انتظارات بخش بهداشت رفع معضلات صنايع تبديل غلات، كيفيت گندم خريداري، عدم اطلاع كافي از سلامت دانه، عدم توجه به شرايط پخت، صنايع تبديل روغن، رفع معضل هيدروژنه شدن روغن هاي خوراكي، صنايع تبديلي گوشت و عدم استفاده بيش از اندازه از افزودنيهايي نظير نيترات و نتيريت است.
همچنين در ادامه اين مراسم مديركل نظارت بر مواد غذايي، آرايشي و بهداشتي وزارت بهداشت گفت: سالانه 76 ميليون نفر در دنيا درگير بيماريهاي ناشي از مواد غذايي هستند و 354 هزار نفر در بيمارستان بستري و 5 هزار نفر مي ميرند.