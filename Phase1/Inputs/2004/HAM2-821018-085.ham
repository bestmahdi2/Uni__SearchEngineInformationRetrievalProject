غلامرضا موسوي:
هيچ فيلمي بدون اجازه تهيه كننده در جشنواره فجر استانها به نمايش در نمي آيد
نمايش فيلم هاي جشنواره  بين المللي فيلم فجر در استان هاي فارس و اصفهان با هماهنگي كامل اتحاديه تهيه كنندگان و توزيع فيلم ايران صورت گرفته است.
به گزارش ايسنا سيد غلامرضا موسوي، عضو شوراي مركزي اتحاديه  تهيه كنندگان، ضمن اعلام اين مطلب افزود: دو سال قبل، به پيشنهاد استانداري فارس، محمد مهدي عسگرپور دبير وقت جشنواره  بين المللي فيلم فجر، موضوع نمايش فيلم هاي جشنواره  فجر در اين استان را مورد نظر قرار داد.
پس از طرح موضوع با اينجانب به عنوان نماينده  اتحاديه  تهيه كنندگان و پيش بيني تعهدات مالي و حقوق قانوني فيلم، موضوع در شوراي مركزي اتحاديه مطرح و با توجه به شرايط روشن و مثبتي كه براي تهيه كنندگان فيلم ها فراهم شده بود، مورد تصويب و تاييد قرار گرفت.
وي افزود: با اين همه، چه در جشنواره  سال اول كه فقط در استان فارس برگزار شد و چه در جشنواره سال گذشته كه در دو استان فارس و اصفهان برگزار شد، عليرغم مصوبه شوراي مركزي، از تك تك صاحبان فيلم اجازه نمايش گرفته شد. يعني بدون استثنا هيچ فيلمي در جشنواره شيراز و اصفهان بدون اطلاع تهيه كننده از شرايط توافق با جشنواره و اجازه وي نمايش داده نشد.
موسوي افزود: همانگونه كه پيش بيني كرده بوديم، نمايش فيلم هاي بخش مسابقه جشنواره در دو شهر شيراز و اصفهان در سال هاي بعد باعث رونق و استقبال بيشتر تماشاگران از فيلم هاي ايراني شد. يعني اين برنامه، باعث شد تا مردم شيراز و سال گذشته نيز اصفهان به فيلم و سينما توجه بيشتري مبذول نمايند و ما افت استقبال محسوسي نداشته باشيم. موسوي افزود: بديهي است با توجه به تعاملي كه هميشه بين جشنواره بين المللي فيلم فجر و اتحاديه تهيه كنندگان بوده است امسال نيز هيچ فيلمي بدون اجازه از تهيه كننده آن و براساس توافق هاي اتحاديه نمايش داده نخواهد شد.
موسوي افزود: در توافق هاي نمايش فيلم در مراكز استانها حفظ منافع معنوي و مادي تهيه كنندگان فيلم ها و ويژگي هاي فرهنگي مورد توجه قرار داشته است.