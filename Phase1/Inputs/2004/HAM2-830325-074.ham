سازمان محيط زيست پالايشگاه تهران را مقصر مي داند
آلودگي نفتي سفره هاي آب زيرزميني شهرري را فرا گرفت
با گذشت بيش از 4 ماه از آلودگي كامل سفره هاي آب زيرزميني روستاي اسماعيل آباد شهرري در اثر نشت مواد نفتي مسئولان پالايشگاه تهران همچنان منكر هر گونه آلودگي از سوي اين پالايشگاه هستند.
محمدحسن پيراسته، مديركل محيط زيست استان تهران در گفتگو با قلم سبز ايران، با اشاره به تاثيرات مخرب اين آلودگي گفت مسئولان پالايشگاه تهران همچنان موضوع را انكار مي كنند و مدعي هستند چون شركتهاي ديگر نفتي و گاز در منطقه فعال هستند، آلودگي از ناحيه آنها صورت گرفته است.
وي افزود: «در حال حاضر يك گروه كاري از طرف محيط زيست مشغول بررسي مساله است تا در صورت اعلام نتيجه، مجرمان به دادگاه معرفي شوند.»
به گزارش قلم سبز ايران، اعضاي «كانون ديده بانان زمين» با حضور در پنجمين نمايشگاه بين المللي محيط زيست با پخش فيلم و عكس و به نمايش گذاشتن دو بطري محتوي آب مصرفي ساكنان روستاي شهرري، تبليغات گسترده اي را عليه پالايشگاه تهران به راه انداختند.
نسرين خطيبي، دبير كانون ديده بانان زمين در اين باره به قلم سبز ايران گفت: «آلودگي آب اين روستا به مواد نفتي به قدري بالا است كه حتي با زدن كبريت آب آتش مي گيرد. مردم بيش از 3 ماه است كه آب شرب بهداشتي ندارند و با اين كه مسئولان پالايشگاه اقدام به انتقال آب از محلي ديگر به لوله هاي منازل كرده اند باز هم آب از كيفيت مطلوبي برخوردار نيست.»