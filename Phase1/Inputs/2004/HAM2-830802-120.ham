ليگ برتر فوتبال ايران سايپا همچنان صدرنشين خوشحال است
بازي پرهياهو گلي در بر نداشت
عكسها: مجتبي جانبخش
خبرنگاران همشهري - هفته ششم مسابقات ليگ برتر مصادف شد با ديگر دو تيم سرشناس قديمي تهران و توفان و رگباري كه در ساعت قبل از بازي نيمي از تماشاگران را خانه نشين كرد تا از پاي تلويزيون هاي خود بازي را تماشا كنند. هفته ششم يكي از پرگل ترين هفته ها براي ليگ برتر بود. 17 گل زده در 8 بازي يعني ميانگين بالاي دو گل براي هر بازي.
نتايج به دست آمده نيز قابل پيش بيني نبود. سايپا صدرنشين در خانه خود به تساوي يك بر يك رسيد. برقي ها بهتر از ميزبان و صدرنشين بازي كردند و هرگز از حريف جوان خود چيزي كم نداشتند. يك نيمه مساوي و دو گل در نيمه دوم و سهم هر تيم يك گل. سايپا با اين تساوي در صدر باقي ماند تا زندگي خوش خود را ادامه دهد. اين هم هنري است كه يك تيم جوان شش هفته در صدر تركتازي كند.
در مشهد ابومسلم بار خود را بست و سه امتياز با تك گل شاه حسيني گرفت تا خود را در مربع تيم هاي بالاي جدول حفظ كند. مشهدي ها حالا با استقلال و ذوب آهن هم امتياز شده اند و هرگز دوست ندارند اين موقعيت را آسان از دست بدهند. شموشك با فرشاد پيوس خوب بازي كرد، اما با همان سرنوشتي روبه رو شد كه با ابراهيمي.
ابومسلم(12)امتياز دارد و تفاضل گلش نيز با ذوب آهن و استقلال برابر است، اما تعداد گل هاي زده اش كمتر است. پس در جاي چهارم قرار مي گيرد.
ذوب آهن در شهر خود دست به كار بزرگي زد. آنها به روزهاي شادابي باز مي گردند. دو گل در فاصله 40 دقيقه نيمه اول كافي بود تا ملوان جوان را درهم بشكنند و سه امتياز مهم را به دست آورند. ذوب آهن در نيمه دوم نيز دو موقعيت گل را از دست داد.
پگاه گيلان نيز در رشت استقلال اهواز را در گل فرو برد و با گل اميرحسين سلامي بخش سه امتياز گرفت. پگاه از ابتداي بازي حريف تكنيكي خود را كه در زمين لغزنده رشت عاجز شده بود تحت فشار قرار داد. يك نيمه استقامت از استقلال عالي بود،  اما در نيمه دوم و در دقيقه 13 اين نيمه يك لحظه دفاع استقلال غافل شد و سلامي بخش دروازه را گشود تا رشتي ها هفت امتيازي شوند و بالاتر از پاس، صباباتري، پيكان و شموشك قرار گيرند.
در اهواز پيكان تيره بخت چهارمين شكست خود را با يك گل پذيرفت. اين بار ايمان مبعلي بود تا براي فولاد گل سه امتيازي را بزند. طبق برنامه هاي هفته هاي قبل پيكان هرچه كوبيد به در بسته خورد، اما فولاد نيز سه موقعيت گل را از دست داد، تلاش هاي شاهرخي براي جبران گل دقيقه 33 مبعلي به جايي نرسيد و پيكان اين شكست را نيز پذيرفت. فولاد با اين پيروزي يك پله خود را بالا كشيد و در رده پنجم با(11)امتياز ايستاد.
در شيراز و در يك بازي زيبا و پر گل فجر سپاسي به دومين پيروزي خود دست يافت. دو تيم تا دقيقه 40 مساوي پيش مي رفتند ابتدا دقيقي براي صباباتري گل زد و يك دقيقه بعد فجر توسط محمود محمدي گل تساوي را زد و نيمه اول با همين نتيجه به پايان رسيد.



در دقيقه 67 و 68 صمد زارع و علي عليزاده دو گل براي فجر زدند و صبا باتري تنها در دقيقه 80 يكي از آنها را پاسخ داد و صباباتري سومين شكست را در كارنامه خود ثبت كرد و فجر يك پله خود را بالا كشيد.
اما قهرمان دوره قبل ليگ در خانه خود باز هم شكست خورد. پاس و سه شكست و دو مساوي، آنهم طي شش هفته؟ هيچكس باور ندارد. در پاس چه خبر است؟ تيم پرستاره تهران كه يك مربي بادانش دارد چرا اينگونه شده است؟ سپاهان در اين ديدار جنجالي كه سه اخراجي داشت به سه امتياز خود رسيد.
عباس آقايي دو گل زد كه يكي از آنها پنالتي بود و يك پنالتي هم خطيبي زد و پاس با جانملكي و دفاع سپاهان دو گل خود را زد. مجيد جلالي،(مربي)محمد نصرتي(بازيكن)و اسماعيل اردلان(مربي دروازه بانان)توسط داور اخراج شدند. اين ديدار را مسعود مرادي با قاطعيت سوت زد.
اما در ورزشگاه آزادي دو تيم پرسپوليس و استقلال طي يك بازي اميدواركننده به تساوي رسيدند. چرا اميدواركننده؟ شايد پيش بيني ها اينگونه بود كه استقلال در اين بازي به راحتي به پيروزي مي رسد اما روز پنج شنبه نوشته بوديم كه اگر زوبل فرصت داشته باشد و به او اعتماد هم بدهند، خواهد توانست از پرسپوليس حتي يك تيم قهرمان بسازد. استقلال همان بود كه بايد باشد، مطمئن، بانقشه و خوب در كار دفاع و حمله. استقلال بازي خود را انجام داد، اما اين پرسپوليس بود كه در كار دفاعي عالي كار كرد. زوبل با شناخت از بازي توانسته بود يك سوم خط دفاعي خود را به خوبي آرايش بدهد. چيدن مهره هاي دفاعي پرسپوليس اجازه نداد استقلال به گل دست پيدا كند. زوبل براي اين بازي ابتدا مهدوي را به جنگ هاي تن به تن مي فرستاد و در پشت او انصاريان و گل محمدي بقاياي درگيري را جمع مي كردند. از كار انداختن سامره، عنايتي و نيك بخت كار آساني نبود، اما زوبل با آرايش دفاعي خود به خوبي اين مهم را انجام داد. كريم باقري در مركز زمين به روزهاي اوج خود نزديك مي شود، او اگر در اين نقطه جا بيفتد تيم ملي نيز مهره گمشده خود را پيدا خواهد كرد. او در نيمه اول با ارائه يك بازي كامل و حركت به موقع در عرض خط مياني، استقلال را از كار انداخت. استقلال در نيمه دوم شكل بازي خود را تغيير داد، قلعه نويي با هوشمندي نقشه بازي را عوض كرد، اما باز هم آرايش دفاعي پرسپوليس اجازه نداد كه استقلال چه از درون درهاي دفاعي و چه از روي سانترهاي چپ و راست به گل دست پيدا كند.
و سرانجام اين بازي حساس بدون گل مساوي شد تا «ماير» داور آلماني نيز از اين تساوي بهره ببرد. او با سياست سوت زد و حساسيت بازي و شايد زيبايي فوتبال را با سوت هاي پي درپي خود گرفت. شايد گزافه نباشد اگر بگوييم، او زيبايي بازي را فداي خواسته ها و اقتدار خود كرد. ما در فوتبال اين تعريف را داريم كه همه چيز بايد در اختيار زيبايي بازي و لذت تماشاگر باشد.