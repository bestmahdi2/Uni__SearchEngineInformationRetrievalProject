با اقدام به ساخت 15 پل
طرح ايمن سازي رفت و آمد عابران پياده در شمال شرق تهران آغاز شد
با هدف ساماندهي و استانداردسازي فرهنگ آمد و شد در شهر تهران، عمليات اجرايي طرح ايمن سازي رفت وآمد عابران پياده در شمال شرق تهران آغاز شد.
به گزارش روابط عمومي شهرداري منطقه 4، مهندس عباس نژاد - معاون حمل و نقل و ترافيك شهرداري اين منطقه از نصب و مكان يابي و استقرار دست كم 15 پل عابر پياده در محدوده شمال شرق تهران خبر داد و گفت:  در راستاي بهسازي در عبور و مرور در بزرگراه رسالت و دسترسي آسان شهروندان دو ضلع جنوبي و شمالي بزرگراه و تأمين ايمني در رفت و آمد شهروندان پل عابر پياده در خيابان كرمان منشعب از بزرگراه رسالت نصب و پل عابر پياده ديگري در بزرگراه امام علي نيز نصب مي شود. معاون شهردار منطقه 4 تهران نصب دو پل عابر پياده در بزرگراه لشگرك مقابل شهرك ابوذر و چهارراه ميني سيتي را از ديگر اقدامات ايمن سازي براي رفت و آمد در اين بزرگراه اعلام كرد و گفت: ساخت و نصب پلهاي عابر پياده در شمال شرق تهران با بهره مندي از مشاركت بخش خصوصي در راه اندازي اين پلها است و شهرداري منطقه تلاش دارد چهار پل عابر پياده ديگر نيز در خيابانهاي دماوند، 35 متري استقلال و بزرگراه صياد شيرازي نصب كند.
وي همچنين از مكانيابي و تحويل زمين براي ساخت شش پل عابر پياده در اين منطقه از شهر خبر داد و گفت: نصب و راه اندازي پلهاي عابر پياده در شمال شرق تهران با هدف افزايش ضريب ايمني تردد،  استانداردسازي معابر، افزايش سرعت سفر و كاهش زمان آمد و شد اعلام كرد.
وي گفت: در راستاي ساماندهي و روان سازي رفت و آمد در بزرگراه ها و شبكه هاي معابر منطقه اصلاح هندسي و ايجاد سه دوربرگردان در بزرگراه صياد شيرازي حد فاصل مغان تا گلستان سوم در دستور كار قرار گرفته است كه با اين اقدام چراغ تقاطع گلستان چهارم حذف و حركت تداخلي خودروها در سطح بزرگراه صياد از ميان خواهد رفت.
عباس نژاد، اصلاح هندسي در تقاطع شهرك ابوذر با لشگرك و حذف چراغ چهارراه ميني سيتي را از ديگر اقدامات ساماندهي ترافيك در شمال شرق تهران برشمرد.