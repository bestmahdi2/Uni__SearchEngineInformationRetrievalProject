سوم تا پنجم تيرماه در نخستين كنگره بين المللي پزشكي قانوني كشورهاي اسلامي انجام مي شود
گردهمايي متخصصان پزشكي از 40 كشور جهان در تهران
گروه اجتماعي: نخستين كنگره بين المللي پزشكي قانوني كشورهاي اسلامي، با حضور فقها، حقوقدانان و متخصصان پزشكي قانوني كشورهاي اسلامي و مديران و سياستگذاران داخلي برگزار مي شود.
به گزارش همشهري، دكتر محمدحسن قدياني معاون پژوهشي سازمان پزشكي قانوني و دبير علمي كنگره در گفت وگوي اختصاصي با خبرنگار ما گفت: در اين كنگره تلاش مي شود تا دستاوردهاي علمي و پژوهشي كشورهاي اسلامي در زمينه پزشكي قانوني انعكاس يابد و درخصوص چالش هاي مهم مشترك همچون سقط جنين، پيوند اعضا، مرگ مغزي، اخلاق پزشكي، تعيين سن رشد و بلوغ، همانندسازي، تغيير جنسيت،ارش و ديه، لقاح مصنوعي و تازه هاي پزشكي قانوني از بعد حقوقي، فقهي و علمي تبادل نظر صورت پذيرد.دكتر قدياني درخصوص اهداف برگزاري اين كنگره گفت: ايجاد ارتباط ميان تشكيلات پزشكي قانوني كشورهاي اسلامي و انعكاس دستاوردهاي كشور در اين زمينه همچنين تبادل تجربيات درخصوص چالش هاي مهم علمي، فقهي و حقوقي مشترك و در نهايت دستيابي به راهكارهاي عملي و وحدت رويه در مورد چالش هاي مهم پزشكي قانوني كشورهاي اسلامي از مهمترين اهداف اين كنگره مي باشند.
دكتر قدياني در پاسخ به سئوال خبرنگار ما مبني بر اينكه باتوجه به تفاوت ديدگاه ها، عقايد و مذاهب شركت كنندگان در كنگره چشم انداز دستيابي به يك وحدت رويه را چگونه مي بينيد گفت: اساس و پايه كار كنگره بحث علمي است و معمولا روي مباحث علمي اتفاق نظر وجود دارد اما مباحثي كه مورد افتراق است به چالش گذاشته خواهد شد و چه بسا به توافق هم برسيم چون فقها و حقوقدانان دراين كنگره حضور دارند و قصد بر اين است كه اين وجود افتراق كمرنگ و وجوه تفاهم پررنگ تر شوند.
دبير علمي كنگره افزود:كميسيون هاي فعال در اين كنگره عبارتند از: كميسيون ارش و ديه، تغيير جنسيت، اخلاق پزشكي، تازه هاي پزشكي قانوني، پيوند اعضا، كميسيون سن رشد و بلوغ، سقط جنين و لقاح مصنوعي.
معاون پژوهشي سازمان پزشكي قانوني همچنين اظهارداشت: تاكنون بيش از 40 كشور براي شركت در اين كنگره اعلام آمادگي نموده اند كه عمدتا كشورهاي اسلامي هستند و در بخش تازه هاي پزشكي قانوني مثل سم شناسي و تشخيص هويت نيز از كشورهاي غربي نظير انگليس، آمريكا، كانادا، استراليا و فرانسه شركت خواهند كرد.
وي خاطرنشان كرد: شركت در اين كنگره براي متخصصين شركت كننده رشته هاي پزشكي قانوني، جراحي عمومي، مغز و اعصاب، ارتوپدي، ارولوژي، زنان، كودكان، چشم، نورولوژي، آسيب شناسي، راديولوژي، قلب، بيهوشي، داروسازي، طب كار، سم شناسي، دندانپزشكان و... با موافقت وزارت بهداشت، درمان و آموزش پزشكي داراي امتياز بازآموزي خواهد بود.
نخستين كنگره، بين المللي پزشكي قانوني كشورهاي اسلامي، به ميزباني سازمان پزشكي قانوني ايران همزمان با هفته قوه قضاييه، سوم الي پنجم تيرماه جاري در تهران برگزار خواهد شد.