آمبولانس هوايي ايران- 140 طراحي مي شود
آمبولانس هوايي ايران - 140 با هدف توسعه كاربري اين هواپيما با مشاركت پژوهشگران پژوهشكده هوا فضا طراحي مي شود.
به گزارش خبرگزاري دانشجويان ايران، دكتر محمدرضا حبيبي پزشك هوايي و از مجريان طرح آمبولانس هوايي ايران 140 خاطرنشان كرد: هواپيماي ايران- 140 داراي ويژگي هاي فني و مشخصاتي است كه در كاربري آن به عنوان آمبولانس هوايي حائز اهميت است.
اين هواپيما با طول باند مورد نياز حدود 1300 متر براي برخاستن و حدود 700 تا 800 متر براي فرود آمدن قابليت پرواز به اكثر نقاط فرودگاه هاي كشور را داراست.
وي ادامه داد: ظرفيت بار مفيد حداكثر شش هزار كيلوگرم آن نيز قابليت استفاده چند منظوره مسافربري يا باربري علاوه بر آمبولانس هوايي را به اين هواپيما مي دهد.
وي افزود:  ويژگي ديگر اين هواپيما اين است كه با حداكثر وزن و مسافر بالغ بر 2100 كيلومتر برد مفيد دارد و مي تواند بدون نياز به سوختگيري مجدد مسافتهاي طولاني را طي كند.حبيبي در ادامه با اشاره به اهميت استانداردهاي آمبولانس هوايي در زمينه تجهيز و نحوه ارائه خدمات خاطرنشان كرد: بر اساس استانداردها هواپيماي آمبولانس هوايي بايد يك هواپيماي دو موتوره يا يك موتوره توربيني متناسب با نوع مأموريت مراقبت خدمات پزشك هوايي باشد.
طراحي آمبولانس هوايي و نحوه چيدمان و شكل بندي تجهيزات نيز بايد به صورتي باشد كه ثبات بيمار را در هنگام انتقال به داخل آمبولانس يا در حين اجراي عمليات حفظ كند. همچنين بايد به صورتي طراحي شود كه انتقال بيمار به داخل هواپيما نيازمند انجام مانور زياد نباشد.