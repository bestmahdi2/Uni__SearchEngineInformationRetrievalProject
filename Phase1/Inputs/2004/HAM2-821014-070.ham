شمار تلفات زلزله بم حدود 35 هزار نفر برآورد شد
جانشين فرماندهي لشكر 41 ثارالله و جانشين قرارگاه عملياتي قدس نيروي زميني سپاه در جنوب شرق كشور شمار جانباختگان زلزله بم را حدود 35 هزار نفر برآورد كرد.
سردار حسين فتاحي شامگاه جمعه به ايرنا گفت: شمار مجروحان انتقال يافته اين حادثه نيز به 17 هزار نفر بالغ مي شود.
وي گفت: در اين حادثه بيش از 20 هزار پاسدار و سرباز سپاه پاسداران به طور متناوب و پنج هزار نفر به طور دائم در امر امدادرساني به حادثه ديدگان و تخليه مجروحان و بيرون كشيدن اجساد از زير آوار در منطقه فعال بوده اند.
تعداد دو هزار و 83 روحاني مستقر در بم طي شش روز اول پس از زلزله در اين شهر در مجموع كار تكفين و برگزاري نماز بيش از 29 هزار كشته را انجام داده اند.
در روز اول حادثه 25 روحاني از كرمان به منطقه اعزام شدند كه تقريبا حدود يك هزار و 800 جنازه را پس از تيمم و تكفين و نماز آماده دفن كردند.
از سوي ديگر رييس پايگاه پژوهشي لرزه نگاري دانشگاه شهيد باهنر كرمان گفت: بيش از 100 پس لرزه توسط اين پايگاه در منطقه بم به ثبت رسيده است.
دكتر سيدجليل الدين فاطمي گفت: تنها در روز وقوع حادثه 50 پس لرزه در اين منطقه به ثبت رسيد.
وي ثبت 20 تا 10 پس لرزه در روزهاي بعد را نشان دهنده خالي شدن انرژي و كاهش فعاليت گسل دانست و افزود: كاهش پس لرزه ها و شدت آنها از پنج ريشتر در روز جمعه به چهار ريشتر و كمتر از آن نشان مي دهد فعاليت گسل در حال آرام شدن است.
همچنين عمليات بازسازي و مرمت بيش از 95 درصد روشنايي معابر اصلي شهر زلزله زده بم پايان يافت.
بقيه معابر ازجمله كوچه ها به لحاظ آواربرداري، خطرات احتمالي و يا زير آوارماندن شبكه هاي برق، مرمت نشده اند.
تاكنون برق 31 سردخانه برقرار شده و صاحبان 9 سردخانه براي تامين برق موردنياز خود تاكنون به دلايلي به اين شركت مراجعه نكرده اند.علاوه بر تامين برق چند مجتمع 500 انشعاب در زير چادرها ايجاد شده است.
همچنين بيش از 70 درصد از شبكه توزيع آب شهرستان بم فعال شده است.
مخازن ذخيره سازي آب شهر بم اكنون به طور كامل پر شده اند و مشكلي در اين زمينه وجود ندارد.
90 دستگاه تانكر سيار و 85 دستگاه تانكر ثابت آب را در سطح شهر بم بين متقاضيان توزيع مي كنند.



اما «مسعود پزشكيان»، وزير بهداشت، درمان و آموزش پزشكي، روز شنبه گفت: براي اصلاح ساختار بهداشتي شهر بم، به كمك همه سازمان ها و نهادها نياز داريم و از كمك هاي بين المللي هم استقبال مي كنيم.
وي درخواست كمك 25 ميليون دلاري از سازمان ها و دولت هاي خارجي را تاييد نكرد اما گفت: آنها پيشنهاد كمك داده اند و ما اعلام كرده ايم اگر قصد كمك داريد، ما فهرست نيازهاي خود را ارائه مي دهيم.
وزير بهداشت درعين حال فعاليت هاي امدادي گروه هاي خارجي و داخلي را كه براي امداد به منطقه مي آيند، مناسب ندانست و گفت اين كمك ها بايد سازمان يافته و براساس نيازهاي مردم منطقه باشد.
وي گفت: لا زم نيست همه بيمارستان بسازند، در منطقه مشكلات فراوان ديگري هم هست.وي گفت: اكنون براي پاكسازي منطقه درحال سمپاشي هستيم.