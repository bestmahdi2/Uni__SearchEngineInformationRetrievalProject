جشنواره فيلم جهانگردي در بم آغاز شد
دومين جشنواره جهاني فيلم هاي جهانگردي در منطقه ويژه اقتصادي ارگ جديد(بم)از صبح چهارشنبه و به مدت دو روز در آمفي تئاتر پرستو ارگ جديد كار خود را آغاز كرد.
در اين جشنواره كه به شكلي نمادين، استثنايي و غيررقابتي به دبيري كامران شيردل در شرايطي ويژه در استان كرمان و ارگ جديد برگزار مي گردد، در اولين روز آثار مستند برگزيده اي در بخش با ياد بم به نمايش درآمد كه در عين اشاره و يادآوري از عظمت و ويژگي هاي ارگ بم و تاريخ كهن آن به فاجعه رخ داده در اين مكان مي پرداخته و در جهت احترام و تكريم بم و مردمان بم و... قرار گرفت.
در بخش دوم برنامه هاي اين جشنواره كه از امروز بعدازظهر آغاز مي گردد و بخش «زندگي ادامه دارد» نام گرفته، آثار مهمي در ارتباط با ايرانگردي و جهانگردي همچون باد صبا و ياد و يادگار و سپس در روز پنجشنبه كه آخرين روز جشنواره خواهد بود، فيلم هاي معروفي چون زندگي و ديگر هيچ اثر عباس كيارستمي، دونده اثر امير نادري  و بودن يا نبودن كار كيانوش عياري به نمايش گذاشته مي شوند. در پايان جشنواره لوح زرين به كليه فيلم ها و شركت كنندگان در جشنواره اهدا خواهد گرديد.
در اين رويداد هنري كه با حضور مقامات عالي استان كرمان و شهر بم و مديران و كاركنان ارگ جديد، دانش آموزان و دانشجويان و عده كثيري از داوطلبان خارجي و موسسات و سازمان هاي مستقر قديم كه براي كمك به زلزله زدگان و بازسازي مناطق تخريب شده در بم حضور دارند، تشكيل شد، كامران شيردل دبير جشنواره اظهار اميدواري كرد كه از سال  آينده اين جشنواره بتواند در كنار مردم بم در ادامه اهداف خود به ارائه آثار برجسته ايراني و خارجي در زمينه گردشگري و جهانگردي بپردازد و در جلب نظر مردم ايران و جهان به شهر بم و مسائل آن نقش موثر و سازنده اي را ايفا كند و در ثبت و تكوين تاريخ و مسائل پيش رو در بم با زبان هنر و... جايگاهي ماندگار بيابد.