امروز
در «امروز» زندگي كنيد
پشت يك ميز چوبي مي نشيني و در فكر مي روي. خبري از آگهي نيست و حضور ستون امروز در صفحه واجب است. به اطرافت نگاه مي كني تا سوژه اي براي نوشتن پيداكني. اينجا يك روزنامه با كلي آگهي و مطالب ريز و درشت روي ميز افتاده اما چيز تازه اي براي پيشنهاد ندارد. بنابراين ناچاريد كه ذهن خيال پرداز را به پرواز دربياوريد. در هواي گرم، ذهن هم هوس پرواز به سمت خنكي مي كند؛ آب خنك استخر، نوشيدن يك ليوان آب طالبي، حمل يك بطري آب يخ، يك بستني يخي يا شايد هم نوشتن از سرماي زمستان!
فايده اي ندارد، اين پيشنهادها يا قبلا ارايه شده اند يا فعلا قابل ارايه نيستند. پس از چه بنويسيم كه براي همه قابل استفاده باشد و البته سوژه اش تكراري هم نباشد؟ يك نگاه به بالاي صفحه و حل اين مشكل بزرگ؛ امروز از امروز مي نويسيم!
صادقانه بگوييم، ايده پيشنهاد امروز ستون امروز، از عنوان ستون به دست آمد اما قبول كنيد كه سوژه خوبي است. از اين گذشته، نكته ديگري هم در اين كشف ما نهفته است كه بيانش را مي گذاريم براي آخر مطلب.بگذريم، امروز هدف ما فراموش كردن ديروز و فردا است. ماجرا به ظاهر ساده است اما خوب كه فكر كنيد، مي بينيد ما سال هاست قادر به حل همين مشكل كوچك نيستيم. ذهن ما يا متمايل به نوستالوژي است و هميشه در غم شادي هاي از دست رفته سير مي كند، يا رومانتيك است و بيهوده در روياي شيرين آينده اي باشكوه فرورفته. مساله اين است كه ما كمتر به فكر يافتن راه حل سوم مي افتيم. اين راه حل به ظاهر ساده، زندگي در امروز است. براي يكبار هم كه شده اين راه حل تازه را به ذهنتان تزريق كنيد؛ هرچه در ديروز گذشته و هرچه كه به فردا مربوط مي شود را فراموش كنيد و با آنچه كه امروز هستيد و داريد زندگي كنيد. شايد اين تفكر مشكلات فردايمان را هم حل كند.
توضيح: نكته اي كه ما مي خواستيم درمورد كشفمان بيان كنيم اين بود كه خيلي وقت ها امكان رسيدن به موفقيت كنار دست ماست، اما ما در روياهايمان دنبالش مي گرديم؛ چيزي شبيه كشف سوژه امروز ما!