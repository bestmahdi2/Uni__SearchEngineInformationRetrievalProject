پس از تصويب در مجلس
تمام افراد جامعه در برابر حوادث طبيعي بيمه مي شوند
ايسنا: مشاور ارشد وزير رفاه از تصويب صندوق بيمه جبران خسارات حوادث طبيعي در كميسيون اقتصادي دولت خبر داد.
رزاق صادق افزود: تصديگري صندوق بيمه جبران خسارت ناشي از حوادث و بلاياي طبيعي در حال بررسي در حوزه رياست جمهوري است تا با غلبه جنبه اقتصادي بر عهده بيمه هاي بازرگاني(بيمه مركزي)و يا با اولويت بيمه هاي اجتماعي بر عهده وزارت رفاه و تأمين اجتماعي قرار گيرد.
وي تصريح كرد: پس از تصويب اين طرح در مجلس شوراي اسلامي  تمامي افراد جامعه با مشاركت دولت در مقابل حوادث طبيعي بيمه مي شوند.
مشاور ارشد وزير رفاه با اشاره به دو ديد بلند مدت و كوتاه مدت پس از رخداد حوادث طبيعي اظهار كرد: وظايف وزارت رفاه بر اساس نظام جامع رفاه در سه حوزه بيمه اي، حمايتي و توانبخشي، امدادي تعريف شده است كه در حوزه بيمه اي يكي از اهداف اين وزارتخانه گسترش بيمه خاص جبران خسارات ناشي از حوادث و بلاياي طبيعي و در حوزه امدادي،  امداد نجات، آماده سازي و هماهنگي سازمان ها و نهادهاي ذيربط براي ارائه فوري و كافي خدمات به آسيب ديدگان است.