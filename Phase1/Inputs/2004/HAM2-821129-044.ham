قتل عام در ژاپن
سرخي دريا از خون دلفين هاست
گوشت دلفين و نهنگ در ژاپن به عنوان يك غذاي لذيذ تلقي شده و بيش از ساير نقاط جهان به مصرف مي رسد اما اعتراضات جهاني ممكن است اين غذا را از منوي رستوران هاي ژاپن خارج كند
در هر پاييز درياي ژاپن از خون لبريز مي شود: هزاران دلفين در خليج هاي كوچك، شكار و كشته مي شوند. در حال حاضر، مقامات ژاپني دو نفر از فعالاني را كه مي خواستند حيوانات را نجات دهند، پشت نرده ها به دام انداختند و اعلام كردند ضبط و فيلمبرداري از كشتار حيوانات غيرقانوني است.
وقتي پاييز در «تا.اي.جي» از راه مي رسد، ساحل شهر چهار هزار نفري واقع در غرب ژاپن به ميدان نمايش كشتار حيوانات تبديل ميشود. ماهيگيران، دلفين ها و انواع نهنگ ها را صدتا، صدتا از درياي آزاد به خليج هاي محصور شده مي رانند و در آنجا با چاقو، ميله هاي آهني و نيزه اين جانوران دريايي را مورد شكنجه و آزار قرار مي دهند. در اين هنگام، حجم زياد خون، دريا را سرخفام مي كند.
تا.اي.جي، «شهر نهنگ ها» با كشتن 2900 نهنگ از 22 هزار نهنگي كه هر ساله در ژاپن كشته مي شوند، جزو شهرهاي اصلي شكار جانوران دريايي است. خيلي از حيوانات، زماني كه به يكي از كارخانه هاي نزديك مي رسند، هنوز زنده اند تا بتوانند در خشكي زمان طولاني تري دوام بياورند. طبق اظهارات مدافعان حقوق حيوانات، اين جانوران با هوش به خاطر خونريزي و غالباً در هوشياري كامل، مرگ تدريجي را تجربه مي كنند.
سازمان حفاظت از محيط زيست يا چوپان دريا طبق معمول در خط مقدم عليه اين وحشيگري مبارزه مي كند و اين مسئله عادي را براي مقامات ژاپني به منازعه تبديل مي سازد. طبق اظهارات اين سازمان در روز هجدهم نوامبر دو تن از فعالان به آب مي پرند و تورها را پاره مي كنند و به 15 دلفين كمك ميكنند تا فرار كنند. كمي بعد از آن خانم «آليسون لانس واتسون» آمريكايي و آقاي «الكس كورنليسون» هلندي دستگير مي شوند و بدون شانس آزادي در قبال ضمانت، در شهر شينگو رهسپار زندان مي گردند.
چند روز بعد پليس به پناهگاه «چوپان دريا» حمله مي كند و دوربين، فيلم و لباس هاي دو تن ديگر از فعالان را مصادره مي كند و به دنبال آن عدم تمايل مقامات ژاپني به انتشار اين تصاوير با وضع قانون ممنوعيت عكسبرداري و ضبط فيلم از كشتار دلفين ها بيشتر مشهود مي گردد. «لانس واتسون» و «كورنليسون» به همين دليل هنوز در زندان به سر مي برند. براي اعضاي «چوپان دريا» اين تجربه جديدي نيست: «پاول واتسون»، مؤسس اين سازمان در مصاحبه هاي مطبوعاتي با لقب رامبوي محيط زيست دلربايي مي كند. او به كمك كشتياش «جنگجوي اقيانوس» تاكنون چندين قايق بزرگ والگيري را به قعر دريا فرستاده است. شعار عضو سابق صلح سبز «حرف نزنيد، ضربه بزنيد» است.
گوشت دلفين و نهنگ در ژاپن به عنوان يك غذاي لذيذ تلقي شده و بيش از ساير نقاط جهان به مصرف مي رسد. شكار جانوران دريايي براي ماهيگيران ژاپني نه فقط از راه فروش گوشت سودمند است، بلكه همانگونه كه خود ماهيگيران مدعي هستند در حفظ بقاي ماهي در مقابل كشتار يكي از ده تاي آنان توسط نهنگ ها و دلفين ها مؤثر است. البته كارشناسان به شدت در مقابل اين استدلال واكنش نشان مي دهند.
برنامه شكار نهنگ ژاپني ها همچنان با اعتراض هاي بينالمللي مواجه است. طبق اظهارات دولت توكيو، هر ساله ماهيگيران ژاپني حدود 700 نهنگ را فقط براي كارهاي علمي مي كشند. مسئولان ژاپني براي توجيه گوشت هايي كه به رستوران وارد مي شود به مقرراتي استناد مي كنند كه در كميسيون بين المللي شكار نهنگ آمده است: «آنان مقرر كرده اند، مصرف گوشت نهنگ هايي كه به منظور تحقيق كشته شده اند، آزاد است.»
منبع: اشپيگل آنلاين
مترجم: فريده صفري