تازه ترين آمار مبتلايان به ايدز در ايران اعلام شد
گروه اجتماعي: موارد ثبت شده افراد آلوده به ويروس hiv و ايدز در ايران تا ابتداي سال 83، 6 هزار و 746 مورد است كه 8/4 درصد آنها را زنان و 2/95 درصد را مردان تشكيل مي دهند و از اين تعداد 758 نفر فوت شده اند.
دكتر كيانوش كمالي متخصص بيماري هاي عفوني اداره ايدز وزارت بهداشت در گفت وگو با خبرنگار ما ضمن اعلام اين مطلب افزود: بيشترين مبتلايان به ايدز در محدوده سني 34-25 سال مي باشند.وي در مورد علت ابتلا اين عده به ايدز گفت: 3 هزار و 923 نفر از طريق اعتياد تزريقي، 454 نفر از طريق آميزش  جنسي، 201 نفر به وسيله فرآورده هاي خوني، 28 نفر مادر به كودك و 2140 نفر ديگر به علل نامشخص به اين بيماري مبتلا شده اند.
كمالي گفت: در سال 66-65 براي نخستين بار در ايران يك پسر بچه 6 ساله هموفيلي از طريق دريافت فرآورده هاي خوني به اين بيماري مبتلا شد و در حد فاصل سال 81 تا 82 ايدز بيشترين رشد را در كشور داشته است به طوري كه از تعداد 445 نفر بيمار ايدزي در سال 80-79 به 1424 مورد در سال 82 -81 رسيده است و متاسفانه اين روند در حال افزايش است و اقدامات جدي را براي كنترل و مهار مي طلبد.
دكتر كمالي با استناد به آمارهاي ارائه شده اين وزارتخانه مهمترين علت روبه رشد اين بيماري را اعتياد تزريقي دانست و افزود: 2/58 درصد بيماران به اين دليل مبتلا به ايدز شده اند.
به گفته وي در سال 82، 503 نفر از طريق اعتياد تزريقي و 42 نفر از طريق تماس جنسي آلوده شده اند اما در مورد آلودگي از راه فرآورده هاي خوني موردي گزارش نشده است.