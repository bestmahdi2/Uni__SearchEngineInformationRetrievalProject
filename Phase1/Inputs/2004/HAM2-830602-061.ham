تحليل وضعيت سهام خودروسازان در مرداد ماه امسال
ركود در بازار سهام خودرو
آخرين آمار ارائه شده نشان مي دهد: بازار سهام شركت هاي خودروسازي طي مردادماه امسال در بورس تهران با ركود مواجه بوده است.
به گزارش خبرنگار ما در يك ماه گذشته از بين 7 شركت خودروساز حاضر در تالار مبادلات بورس قيمت سهام 5 شركت با كاهش مواجه شده و قيمت سهام يك شركت نيز تقريباً ثابت مانده است.
در اين دوره ساپيا ديزل تنها شركت خودروساز بورس تهران بوده كه سهامداران آن رشد 6 درصدي ارزش دارايي هاي خود را شاهد بوده اند.
براساس اين گزارش در مردادماه امسال 324 نفر در 756 نوبت براي 4/6 ميليون سهم سايپا ديزل دستور خريد صادر كردند. ارزش مبادلات صورت گرفته بر سهام سايپا ديزل طي اين دوره معادل 72 ميليارد ريال برآورد شده است. در يك ماه گذشته متقاضيان سرمايه گذاري در سهام سايپا ديزل، سهام اين شركت را در محدوده 973 تومان تا يك هزار و 195 تومان دادوستد كردند. ميانگين قيمت سهام سايپاديزل در مردادماه يكهزار و 66 تومان محاسبه شده است.
اما از سوي ديگر در بازار راكد مردادماه ارزش سهام زامياد نيز ثابت باقي ماند. هر چند در طول مبادلات يك ماه گذشته قيمت سهام اين شركت از نوسان هاي دوره اي مصون نماند.
علاقه مندان به سرمايه گذاري، سهام زامياد را طي مردادماه در پايين ترين نرخ 720 تومان و در بالاترين قيمت 932 تومان خريدند. در اين دوره 479 نفر در بيش از يكهزار نوبت 36 ميليارد ريال براي خريد 3/4 ميليون سهم زامياد پرداختند.
در اين گزارش آمده است: طي مردادماه امسال صرف نظر از ساپيا و پارس خودرو كه به دليل افزايش سرمايه با تعديل قيمت مواجه بوده اند، بيشترين افت قيمت سهام در بين خودروسازان بورس تهران نصيب سهامداران ايران خودرو شده است.
ارزش دارايي سهامداران ايران خودرو طي مردادماه امسال 3/18 درصد كاهش يافت و قيمت سهام اين شركت از 670 تومان به مرز 500 تومان رسيد.
در يك ماه گذشته قيمت سهام ايران خودروديزل نيز 11 درصد كاهش يافت. سرمايه گذاران سهام اين شركت را در محدوده 318 تومان تا 429 تومان دادوستد كردند، سهام ايران خودروديزل در دوره ياد شده به طور ميانگين 370 تومان خريد و فروش شد.
سهامداران گروه بهمن نيز در مرداد ماه شاهد افت 3/12 درصدي ارزش دارايي خود بودند، قيمت سهام گروه بهمن در بالاترين زمان طي مردادماه امسال به 1100 تومان رسيد و در پايين ترين قيمت 760 تومان داد و ستد شد.
قيمت سهام دو شركت پارس خودرو و ساپيا نيز پس از افزايش سرمايه به ترتيب 35درصد و 64درصد تعديل شد.
در پايان اين گزارش آمده است: در مردادماه امسال بالاترين نقدينگي علاقه مندان به سرمايه گذاري در صنعت خودرو به سمت سهام ايران خودرو سرازير شد، به طوري كه در دوره ياد شده ارزش كل مبادلات صورت گرفته بر سهام اين شركت از 141 ميليارد ريال فراتر رفت.