واكنش تهران به قطعنامه جديد شوراي حكام آژانس بين المللي انرژي اتمي
از قطعنامه شوراي حكام راضي نيستيم پرونده ايران بايد بسته مي شد
يك روز پس از اعتراف مديركل آژانس بين المللي انرژي اتمي به بي دقتي بازرسان آژانس در ارائه گزارش صحيح از فعاليت ها و برنامه هاي هسته اي ايران، شوراي حكام قطعنامه اي را درباره ايران صادر كرد كه به دليل اختلاف نظر اعضا براي آن رأي گيري به عمل نيامد. بدين ترتيب اعضاي شوراي حكام مي توانند هركدام تفسير خاص خود را از اين قطعنامه ارائه نمايند.
قطعنامه مذكور كه پيش نويس آن شش بار اصلاح شد توسط سه كشور اروپايي انگليس، فرانسه و آلمان تهيه شد و بسياري از كشورها از جمله اعضاي غيرمتعهد عضو شوراي حكام به بخش هايي از آن به ويژه بندهاي 7 و 8 قطعنامه اعتراض داشته و بر اين باور بودند كه همكاري تهران با آژانس به گونه اي بود كه نبايد تصميم گيري درباره پرونده هسته اي ايران فراتر از اساسنامه آژانس باشد.
پيش از ارائه و تصويب قطعنامه نيز وزارت امور خارجه ايران هشدار داده بود كه تصويب هرگونه قطعنامه غيرواقع بينانه توسط آژانس مي تواند به همكاري تهران با اين نهاد آسيب برساند. آصفي به خبرگزاري فرانسه گفته بود كه اگر قطعنامه غيرواقع بينانه باشد، ما همكاري خود را مورد بازبيني قرار مي دهيم.
اما در يك واكنش از سوي تهران به قطعنامه شوراي حكام حسين موسويان، دبير كميته سياسي شوراي عالي امنيت ملي و سخنگوي هيأت ايران در مذاكرات وين گفت: در قطعنامه سه كشور اروپايي هيچ نكته منفي درباره ايران ديده نمي شود و حتي در آن براي امضاي پروتكل و تسهيل دسترسي بازرسان به مكان هاي مختلف از تهران تقدير شده است.
وي با بيان اين كه نكات مثبت و خوبي در قطعنامه وجود دارد گفت: درقطعنامه از ايران خواسته شده است همكاري هايش را گسترش دهد و درباره فعاليت هاي غني سازي اطلاعات بيشتري به آژانس داده شود و فقط دو ابهام پي 2 و آلودگي است كه آژانس خواستار اطلاعات بيشتري در باره آن شده است.
موسويان درباره بندهاي 7 و 8 قطعنامه در خصوص پروژه آب سنگين اراك و ucf اصفهان با اشاره به مخالفت قبلي ايران با اين بندها گفت: اين مسئله در جمله بندي هاي اوليه قطعنامه طوري مطرح شده بود كه براي ايران در خصوص تعليق پروژه ucf حالتي الزام آور داشت. وي نامه سيد محمد خاتمي رئيس جمهور به سران سه كشور اروپايي را در تغيير لحن قطعنامه موثردانست و گفت: اين متن در نهايت طوري تغيير كرد كه الزام براي تعليق به درخواست براي بازبيني دو موضوع مذكور تبديل شد.
موسويان با تاكيد براين كه لحن قطعنامه بسيار نرم شده است، گفت: به طور كلي تعهد جديدي براي ايران اعلام نشده است و صرفا ازنظر اساسنامه آژانس همه كشورهايي كه عضو ان پي تي هستند بايد در برخي مسائل با آژانس همكاري وبه قطعنامه هاي شوراي حكام توجه داشته باشند. وي افزود: اگر كشوري عضو نباشد تعهدي ندارد اما كشورهايي كه عضو ان پي تي هستند تعهداتي دارند كه بايد به آنها عمل كنند.
سخنگوي هيات اعزامي ايران به وين اقرار آژانس به اشتباه خود در گزارش به شوراي حكام را موثر خواند و گفت: اين موضوع در متن قطعنامه اثر گذاشت بدين ترتيب كه قبلا اروپايي ها از اظهارات متناقض ايران ابراز تاسف كرده بودند اما درپي اصلاح گزارش اين جمله بندي را بطور كامل از متن قطعنامه برداشتند و ديگر سخني از تناقض گويي ايران به چشم نمي خورد.
موسويان بارديگر تاكيد كرد قطعنامه مشتمل بر نكات مثبت و منفي است و چيز مهمي درباره ايران ندارد اما ما به اين دليل از قطعنامه راضي نيستيم و از آن استقبال نمي كنيم كه معتقديم در اين اجلاس زمان بسته شدن پرونده ايران در شوراي حكام فرارسيده بود. وي افزود: بويژه اين كه درمورد ابهامات باقيمانده اولا آژانس به اشتباه خود درباره(پي 2)اعتراف كرد و باقي مسائل اين مورد در دو سه ماه آينده قابل حل است و دوما مسئله آلودگي ها به همكاري كشور ثالث مربوط مي شود.
خرازي:
تعهد جديد نمي پذيريم
كمال خرازي وزير امور خارجه در واكنش به قطعنامه صادره با سياسي خواندن آن گفت: ما تعهد ديگري را نخواهيم پذيرفت. وي گفت: اگر آژانس به جنبه هاي فني مسئله پرداخته بود، اين پرونده بايد در اجلاس اخير بسته مي شد.
البرادعي:
اطلاعات ما هنوز تكميل نشده
مديركل آژانس بين المللي انرژي هسته اي پس از صدور قطعنامه با ابراز رضايت از همكاريهاي ايران با آژانس گفت: اطلاعات ايران درباره توليد سانتريفيوژ و منشا آلودگي اورانيوم غني شده 36 درصد ناقص بوده است. وي گفت: بسته شدن پرونده هسته اي ايران منوط به تكميل اطلاعات مورد تقاضاي آژانس است.
شيطنت كردند
احمد پيش بين عضو كميسيون امنيت ملي مجلس گفت: واكنش ما به قطعنامه از قبل مشخص بود. آژانس و كشورهاي اروپايي شيطنت كردند. ايران نبايد در برابر سه كشور اروپايي انگليس، فرانسه و آ لمان كه تعهداتي به ايران داده بودند كوتاه بيايد و بايد براي احقاق حق خود تلاش كنيم.
از مواضع خود عدول نمي كنيم
رشيد جلالي جعفري از اعضاي كميسيون امنيت ملي و سياست خارجي مجلس گفت: استفاده از انرژي هسته اي حق مسلم ما است. نبايد از مواضع اصولي خود عدول كنيم.
بايد عبرت گرفت
محمود محمدي عضو كميسيون سياست خارجي و امنيت ملي مجلس گفت: ديپلماسي ما بايد از تغيير رفتار و تناقض گويي كشورهاي اروپايي عبرت بگيرد و بداند كه آنها در جهت هدف هاي خودشان ونه منافع ما عمل مي كنند.
فضا سياسي بود
امير حسين  زماني  نيا مدير كل  بين الملل  وزارت  امورخارجه  ايران ديروز طي  سخناني  در نشست  شوراي  حكام  آژانس  بين المللي  گفت : هم اكنون  بيشترموضوعات  پيرامون  پرونده  اتمي ايران  روشن  شده  است .
به گزارش ايرنا از وين وي  افزود: آژانس  بيش  از يكسال  است  كه  بازرسي هاي  قوي  خود از جمهوري اسلامي ايران  را آغاز كرده  است  و هم  اكنون  نيز تنها در دومساله  باقيمانده به  سرعت  به  سوي  حل  وفصل  شدن  نزديك  مي شود.
زماني  نيا درادامه  بررسي  پرونده  اتمي ايران را سياسي دانست وافزود:اين  در حالي  است  كه  هر روزه  اتهامات  خيالي  و نسنجيده  توسط يك  كشوركه  نفوذ در تبليغات  رسانه هاي  جهاني  دارد تحت  عنوان  برنامه  مخفي  سلاح هاي  هسته اي  ايران  به  شكل  سنگيني  ارائه  مي شود.
وي  اضافه  كرد: ازسويي  ديگر آژانس  در گزارش  نوامبر 2003 به  شوراي  حكام اعلام  كرد كه  تا به  امروز هيچ  مدركي  مبني  بر ارتباط با موارد و فعاليت هاي هسته اي  نظامي ايران  اعلام  نشده  است .وي  با اشاره  به  اشتباه  صورت  گرفته  از سوي  آژانس  بين المللي  اتمي پيرامون مساله  سانتريفوژهاي پي  دو افزود: متأسفانه  دبيرخانه  آژانس  اصلاحات  ضروري مبتني  بر حقايق  را در قطعنامه  نهائي  اعمال  نكرد.
روحاني امروز مصاحبه مي كند
حسن روحاني دبير شوراي عالي امنيت ملي امروز با شركت در يك كنفرانس خبري، پرونده هسته اي ايران در شوراي حكام را تشريح مي كند. پيش بيني مي شود وي در اين كنفرانس، واكنش يا راهبرد جديد ايران در تعامل با آژانس را اعلام نمايد.
واكنش اتحاديه اروپا
اتحاديه اروپا در پي تصويب قطعنامه شوراي حكام با ابراز خرسندي از پيشرفت هايي كه در درك ماهيت برنامه هاي هسته اي و فعاليت هاي غني سازي ايران به دست آمده، اعلام كرد هنوز به برخي از سئوالات مطرح شده پاسخ داده نشده است.
پرونده ايران
به شوراي امنيت نمي رود
كوفي عنان دبيركل سازمان ملل متحد اعلام كرد انتظار ندارد مسئله هسته اي ايران در شوراي امنيت سازمان ملل مطرح شود. وي همچنين كساني را كه خواهان ارجاع اين پرونده به شوراي امنيت هستند تشويق كرد تا حد توان براي حل اين موضوع اقدام كنند.
تكذيب فعاليت هسته اي
در لويزان
حسين موسويان در گفت وگو با آسوشيتدپرس، هرگونه مخفي كاري ايران در منطقه لويزان را رد كرد.وي در پاسخ به برخي شايعات از جمله اظهارات ريچارد بوچر سخنگوي وزارت خارجه آمريكا كه ايران به خاطر جلوگيري از جستجوي بازرسان هسته اي چندين ساختمان در منطقه لويزان را كه مكان هاي هسته اي بودند، با خاك يكسان كرده گفت: بازرسان آژانس مي توانند به اين منطقه آمده و خود ببينند كه چيزي در اين منطقه وجود نداشته است.