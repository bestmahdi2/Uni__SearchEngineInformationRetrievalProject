بم در بلاتكليفي
شوراي شهر و شهرداري تهران خدمات رساني به بم را گسترش مي دهند
گروه شهري: اعضاي شوراي شهر و مسئولان شهرداري تهران روز دوشنبه در جريان بازديد از مناطق زلزله زده بم بر ادامه خدمات رساني و كمك به ساماندهي و تجهيز شهرداري اين شهر براي از سرگيري فعاليت هاي خدماتي عمراني تاكيد كردند.
به گزارش خبرنگار ما، مهندس چمران رئيس شوراي شهر تهران در جريان اين بازديد گفت: مشكل اصلي شهر بم در حال حاضر بلاتكليفي است و نياز به يك برنامه ريزي استراتژيك و مدون دارد تا از اين حالت خارج شود.
وي آمادگي شوراي شهر و شهرداري تهران را براي تجهيز و توانمند ساختن شورا و شهرداري بم اعلام و خاطرنشان كرد: توانمند ساختن شورا و شهرداري بم از برنامه هاي شورا و شهرداري تهران است تا با تجهيزات و امكانات مالي بتواند خدمات رساني به مردم را از سر بگيرد.
رئيس شوراي شهر افزود: شهرداري تهران از ابتدا براي ارائه خدمات به مردم بم سوله هاي مختلفي را راه اندازي كرده و به زودي اولين ايستگاه آتش نشاني را نيز در اين شهر احداث خواهد كرد.
وي افزود: با شوراي كلان شهرها نيز مذاكراتي صورت گرفته تا كارهاي مربوط به چگونگي خدمات رساني به بم بين شهرداري هاي كلانشهرها تقسيم شود.
چمران درباره بازسازي مناطق زلزله زده بم نيز گفت:  هرگونه ساخت و ساز بايد براساس طرح جامع و تفصيلي وزارت مسكن و شهرسازي به عنوان متولي تهيه اين طرحها باشد و شهرداري  و شوراي شهر تهران نيز اين آمادگي را دارند كه در اين زمينه همكاري كنند.
وي همچنين گفت: شهرداري دامنه خدمات رساني و ساماندهي بخش اعظمي از شهر زلزله زده بم را گسترش مي دهد.