در حاشيه كشتار فلسطينيان در غزه
ديپلماسي بر شانه شهيدان
درحالي كه احمد ماهر وزير خارجه و عمر سليمان رئيس سازمان اطلاعات و امنيت مصر در يك مأموريت مشكوك در تلاش بودند تا با اعمال فشار به فلسطينيان و حتي شخص عرفات آنها را به پذيرش يك آتش بس وادار كنند و زمينه را براي اعلام يك طرح صلح ديگر از سوي اعراب فراهم آورند، ناگهان اسرائيل به حي الزيتون واقع در جنوب شرقي شهر غزه هجوم برد و طي چند ساعت حداقل 13 نفر را به شهادت رساند و دهها نفر نيز زخمي شدند.
اكثر شهدا شهرونداني بودند كه در درگيري با نيروهاي متجاوز شركت نداشتند و به وسيله تك تيراندازان مورد هدف قرار گرفتند. اين بدان معناست كه نيروهاي اسرائيلي تعمد داشتند با يك كشتار وسيع، هرگونه تلاش براي آرام كردن اوضاع را ناكام گذارند.
اساسا مصري ها كه به سوداگري مشهورند، همواره كوشيده اند تا با تحميل سازش به فلسطينيان و گرفتن امتياز از آنها، در مقابل رضايت آمريكا را به دست آورند و از اين طريق سودي حاصل كنند. ليكن مقامات اسرائيلي در برخورد با اين تلاش ها صرفا وقتي در تنگنا قرار مي گيرند از آن بهره گيري مي كنند و در غير اين صورت تلاش مصري ها را ناكام مي گذارند. شارون درحالي كه مجبور شد از طريق ميانجي آلماني توافقنامه تبادل اسرا با حزب الله را منعقد و امتيازات بسياري به اين گروه مبارز واگذارد، از سوي برخي محافل صهيونيستي به سازش كاري متهم گرديده است. لذا تمايل دارد كه همچنان خود را سازش ناپذير و جلاد بنماياند تا از اين طريق با افكار عمومي به شدت راديكال يهوديان در فلسطين اشغالي همراه گردد.
همه اسرائيليان صرفا در برابر زور تسليم خواسته هاي بحق مي شوند و در غير اين صورت از هر جنايتي دريغ نمي كنند. جاي آن دارد كه خطاب به مصر و ديگر كشورهاي مشابه گفته شود اگر شما را ياراي ياوري فلسطينيان نيست، پس لااقل شر مرسانيد.
هادي صبا