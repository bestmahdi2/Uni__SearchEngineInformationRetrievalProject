حمل ونقل هوايي راهكاري مناسب براي كاهش سوانح جاده اي
نگاهي به آمار تصادفات راه هاي بين شهري كشورمان و مقايسه آن با ساير كشورها نشان مي دهد ترافيك جاده اي ايران بزرگترين حوادث و خسارات ناشي از تصادفات راه ها را در مقايسه با كشورهاي پيشرفته جهان در چندين سال اخير رقم مي زند. طبق آخرين آماري كه فروردين ماه امسال اعلام شد، سالانه 26 هزار و 888 نفر در سوانح جاده اي كشته و 12 هزار نفر ديگر نيز مجروح مي شوند. اين مرگ و ميرها و سوانح، گذشته از آثار و تبعات اجتماعي و خسارات معنوي جبران ناپذيري كه بر پيكره جامعه وارد مي آورد، حدود 400 ميليارد تومان و بيش از سه درصد توليد ناخالص ملي، خسارات مالي به كشورمان تحميل مي كند. يكي از دلايل آمار بالاي سوانح جاده اي غيراستاندارد بودن جاده هاي كشور و رعايت نكردن نكات ايمني در احداث و نگهداري آنها است. بررسي و تجزيه و تحليل پيرامون موضوع كنترل ايمني و ترافيك راه ها در ايران، مسئله اي است كه بايد از نظر فني و اقتصادي تغيير و تحول جديد و اساسي در ساختار نظام مهندسي ترافيك كشور به وجود آورد. بدون ترديد به دنبال رشد و توسعه انواع سيستم حمل و نقل هوايي، دريايي، راه و راه آهن، كه امروزه مرحله جديدي از شكل گيري شبكه ارتباطي را توجيه مي كند، دستيابي و استفاده از تشكيلات مدرن و پيشرفته ايمني حمل و نقل ضرورت بيشتري مي يابد.
به طور كلي نقش راه و وسيله نقليه را مي توان با كوتاه شدن فاصله و زمان سفر بين مبداء و مقصد به ويژه راحتي در امر ارتباطات اجتماعي و اقتصادي سنجيد. همچنين شاخص ديگري كه براي سنجش نقش سيستم حمل و نقل مي توان از آن نام برد، ميزان رشد و ترقي اوضاع اجتماعي و اقتصادي در يك كشور است. به بيان ديگر هر چه سيستم نقل و انتقال و ساختار شبكه راه ها پيشرفته تر باشد به همان اندازه اوضاع اجتماعي، سياسي و در نتيجه مناسبات تجاري، صنعتي در يك جامعه كامل تر است.
به هر حال حمل و نقل جاده اي كلاف سردرگمي شده كه به سادگي و بدون مطالعه و برنامه ريزي دقيق و كارشناسانه در سطوح بالاي مديريتي غيرقابل حل است. به عنوان يك راه حل، توسعه حمل و نقل هوايي در جايگاه ايمن ترين روش انتقال بار و مسافر با بالاترين استانداردهاي كيفي و در نتيجه كاهش ترافيك جاده هاي كشور مطرح است. آنچه در پي مي خوانيد مطلبي است كه توسط دفتر همكاري هاي فناوري رياست جمهوري به همشهري ارسال شده است.
***
كشور ما صاحب حادثه خيزترين جاده هاي دنياست و متأسفانه آمار تكان دهنده اي كه همه ساله در اين زمينه منتشر مي شود حكايت از آن دارد كه تلفات مالي و جاني جاده هاي كشور رو به افزايش است. طبق آخرين آماري كه همزمان با روز جهاني بهداشت در 18 فروردين امسال اعلام شد، سالانه 26 هزار و 888 نفر در سوانح جاده اي كشته و 12 هزار نفر ديگر مجروح مي شوند و بدين ترتيب ايران در اين زمينه داراي رتبه نخست جهاني است.
اين مرگ و ميرها و سوانح، گذشته از آثار و تبعات اجتماعي و خسارات معنوي جبران ناپذيري كه بر پيكره جامعه وارد مي آورد، حدود 400 ميليارد تومان(بيش از 3 درصد توليد ناخالص ملي)خسارات مالي به كشورمان تحميل مي كند. سوانح جاده اي با حذف نيروهاي كارآمد جامعه(متوسط سني 35 سال)دومين عامل مرگ و مير كشور است.
يكي از دلائل آمار بالاي سوانح جاده اي غيراستاندارد بودن جاده هاي كشور و رعايت نكردن نكات ايمني در احداث و نگهداري آنهاست. از حدود 175 هزار كيلومتر جاده هاي كشور تنها 0‎/43 آن آزاد راه است و ارزش اقتصادي همين جاده هاي نه چندان مناسب در سال گذشته 16 هزار ميليارد تومان و هزينه نگهداري آنها نيز 640 ميليارد تومان بوده است. اين حاكي از نياز جاده هاي كشور به سرمايه گذاري زياد است. از دلائل ديگر مي توان از غيراستاندارد بودن و كيفيت نازل توليدات صنايع خودروسازي داخلي نام برد. اين صنايع نه تنها با استانداردهاي روز دنيا همگام نبوده اند بلكه به عنوان پيشاني صنايع داخلي، باعث بدبيني مردم نسبت به ساير محصولات كيفي صنايع داخلي هم شده اند. رعايت نكردن نكات ايمني و مقررات راهنمايي و رانندگي نيز مي تواند علت ديگري براي سوانح جاده اي به حساب آيد.
به هر حال حمل و نقل جاده اي كلاف سردرگمي شده كه به سادگي و بدون مطالعه و برنامه ريزي دقيق و مدبرانه در سطوح بالاي مديريتي غيرقابل حل است. به عنوان يك راه حل، توسعه حمل و نقل هوايي در جايگاه ايمن ترين روش انتقال بار و مسافر با بالاترين استانداردهاي كيفيت و در نتيجه كاهش ترافيك جاده هاي كشور مطرح است.
تلفات انساني و مالي صنعت هوايي كشور با وجود بي ثباتي و سوء مديريت سال هاي اخير در اين بخش در مقايسه با آمار تلفات جاده اي ناچيز است. به عنوان مثال در سال 1380 كه يكي از پرحادثه ترين سال هاي تاريخ هوانوردي كشور است. در پي سقوط دو هواپيماي مسافري، 149 نفر كشته شدند كه اين آمار حتي از تلفات 276 نفري 8 روز اول سال جاري هم كمتر است و صد البته كه اگر نكات و استانداردهاي پروازي رعايت شده بود چه بسا اين سوانح هوايي نيز اتفاق نمي افتاد، كه اين خود مجال ديگري طلب مي كند. لازم به ذكر است كه آموزش استانداردها و اصول حمل و نقل هوايي و نظارت بر آنها شايد هزاران برابر كم حجم تر و آسانتر از انجام اين امر در ابعاد بزرگ حمل و نقل جاده اي است.
از طرفي توسعه صنعت هوايي چه در بخش حمل و نقل بار و چه مسافر، با كاستن از زمان سفرها باعث افزايش سرعت كار و گردش مالي و استفاده بهينه از زمان مفيد شده و نهايتاً سود اقتصادي بيشتري نصيب كشور خواهد كرد. سرمايه گذاري هاي گذشته و ظرفيت هاي بالقوه كشور در اين صنعت از جمله فرودگاه هاي متعدد موجود و نيز صنايع ساخت و تعمير و نگهداري هواپيما، مي تواند با نگرش و مديريت صحيح سهم شايسته اي در صنعت حمل و نقل كسب كرده و به صنعتي پويا، سودده و ايمن تبديل شده است همان گونه كه در بسياري از كشورهاي جهان مشاهده مي شود با برقراري فضاي رقابتي سالم و ورود به عرصه ارائه خدمات ارزان قيمت، حمل و نقل جاده اي به رقابت بپردازد.
موارد زير از جمله راهكارهاي مطرح براي نيل به اهداف مورد اشاره است:
1- تخصيص تسهيلات مالي مناسب براي تشكيل شركت ها و صنايع هوايي و گسترش ناوگان هوايي از طريق اعطاي اعتبارات بانكي و يا فروش اوراق قرضه با هدف حمايت از شركت هاي موجود و يا نوپا.
2- خصوصي سازي شركت هاي هواپيمايي با سهامي عام.
3- آسان سازي مراحل اداري صدور مجوز و تأسيس شركت هاي حمل و نقل هوايي.
4- برقراري خطوط ايرتاكسي و مسيرهاي كوتاه بين شهرهاي نزديك و در نتيجه استفاده از محصولات داخلي از جمله هواپيماهاي ايران - 140، فجر 3 و غيره.
5- آسان سازي معقولانه و تسريع در مراحل صدور گواهينامه و مجوز پرواز براي محصولات داخلي.