زنداني ايراني گوانتانامو از شركت در دادگاه خودداري كرد
خبرگزاري ها و رسانه هاي خارجي ديروز از وجود يك ايراني در ميان زندانيان گوانتانامو خبر داده و نوشتند، اين ايراني روز جمعه از حضور در دادگاه نظامي آمريكا در گوانتانامو خودداري كرد.
به گزارش آسوشيتدپرس، اين مرد 25 ساله ايراني كه به گفته نيروي نظامي آمريكا از مبارزان طالبان در افغانستان بوده است به وسيله مأموري كه به عنوان نماينده شخصي وي در نظر گرفته شده تصميم خود را مبني بر عدم حضور در دادگاه اعلام كرد.
به گزارش شبكه خبري بي .بي.سي، اين ايراني به همراه پنج نفر ديگر از جمله سه يمني، يك سعودي و يك مراكشي از حضور در دادگاه خودداري كرده است.
يك مأمور نظامي در اين دادگاه گفته است كه مرد ايراني خود گفته كه از سوي طالبان سربازگيري شده و براي مدت دو ماه در خدمت طالبان بوده است. يك سخنگوي نظامي آمريكا نيز گفت كه اين مرد يك اسلحه «اي كي-47» داشته و پيش از اين كه توسط نيروهاي ائتلاف شمال اسير شود دو هفته در خان آباد افغانستان در خط مقدم جبهه بوده است.