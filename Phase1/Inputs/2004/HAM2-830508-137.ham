نگاه
موسيقي با هارموني وصله پينه
هوشنگ ساماني
«روزي نيست كه در كشورهاي شرقي و غربي، نظر و پيشنهادي مبني بر گسترش بخشيدن و غني ساختن موسيقي هندي، ايراني و عربي از طريق استقرار و اشاعه فرم هاي پلي فونيك(چند صدايي)ارائه نشود. صدها بار، من و ديگران كوشيده ايم تا تشريح كنيم كه موسيقي هندي، مثل زبان محاوره بر سلسله اي از اصوات با معاني مستقل متكي است كه از تركيب خود جمله هاي موسيقي را پديد مي آورند و هريك به بيان احساساتي خاص اختصاص دارند. افزوده هاي پلي فونيك تنها معاني را دستخوش اغتشاش مي كنند و بر مضمون و محتواي موسيقي چه از نظر زيبايي شناسي، چه فكري و احساساتي چيزي نمي افزايند.»
عبارات فوق بخشي از سخنراني آلن دانيلو موسيقي شناس فقيد فرانسوي است كه درست 39 سال پيش در كنگره موسيقي تطبيقي برلن ايراد كرده است و با آن كه زمان نسبتاً زيادي از طرح آن مي گذرد، اصل موضوع يعني دستكاري كردن آهنگ هاي محلي، همچنان پابرجاست. به عبارتي هارمونيژه كردن نواهاي بومي يا فولكلوريك كه از حدود يكصد سال پيش در ايران آغاز شده است، علي رغم انتقادهاي جدي وارد برآن، كماكان از سوي برخي موسيقيدانان متوسط پيگيري و اجرا مي شود كه براي نمونه مي توان به نوار «چهار فصل» با صداي بيژن بيژني و موسيقي اسماعيل تهراني اشاره كرد. اين اثر كه زير چتر حمايتي مركز موسيقي حوزه هنري توانسته وارد بازار شود، شامل شش ترانه محلي ايران با كلام تغيير يافته فارسي به نام هاي بارون بارونه(كردي)زندگي(لري)، سايه مهر(مازندران)، پريشان(آذري)، چشم به راه(بختياري)و يار با من بمان(شيرازي)است. سازبندي و بخش نويسي اثر براساس اركستر و هارموني غربي شكل گرفته كه در برخي لحظات حضور يك ساز ايراني مثل تار، سنتور، تنبك و كمانچه سعي در نزديك ساختن حس شنيداري مخاطب به اصل آهنگ محلي را دارد. «چهار فصل» را به نوعي مي توان دنباله اي از كارهاي كامبيز روشن روان به حساب آورد كه البته با كيفيتي پايين تر نسبت به آن سعي دارد تا با دستكاري و هارمونيزه كردن نواهاي زيباي محلي، اثر جديدي را خلق كند كه در نهايت به يك موسيقي با هارموني وصله پينه منتهي مي شود. نگاه غالب در توليد اين گونه آثار، ماده خام پنداشتن نواهاي محلي است كه ظاهراً با تمهيدات ياد شده به آثاري پخته تبديل مي شوند! سال هاست كه اين طرز تفكر از سوي موسيقيدانان و موسيقي شناسان بنام چه ايراني و چه خارجي مورد نكوهش قرار گرفته و موسيقي حاصل از چنين تلاش هايي را نوعي موسيقي دورگه با جلوه هاي عامه پسند دانستند. اما از آنجا كه برخي از اين آثار جذبه هاي بازاري دارند و يا به نوعي از رانت هاي دولتي برخوردارند، همچنان تهيه و توليد مي شوند تا اگر چرخ فرهنگ نچرخيد، حداقل چرخ اقتصاد فرهنگ بچرخد!
به نظر مي رسد، هرگونه اظهار نظر جديدي در خصوص اينگونه آثار كاري بيهوده باشد چرا كه بارها ازسوي موسيقيدانان صاحب نامي چون هوشنگ استوار چنين تلاش هايي مورد نقد قرار گرفته اند و در اينجا تنها به نقل اظهار نظر زوان  هاكوپيان از نخستين موسيقي شناسان ايراني و سردبير مجله موسيقي پيش از انقلاب اكتفا مي كنم. «عده اي از موسيقيدانان، موسيقي فولكلور را به عنوان يك ماده اوليه حساب مي كنند و مي گويند روي اين ماده اوليه بايد بنايي ساخت. اين عمل كار مشكوك ترين آهنگسازان قرن نوزدهم و بيستم فرنگ و فرنگي نماست... اولاً فولكلور ماده خام نيست. آهنگ محلي و عاميانه يك اثر هنري است. منتهي هنر عاميانه از لحاظ فرم و از لحاظ ساختمان در حد كمال است و احتياج ندارد كه توسعه يابد. اين تز، تز عقب افتاده اي است كه فعلاً در هيچ جاي دنيا خريدار ندارد و آهنگسازاني مثل دوفايا و بارتوك هم فقط از حالات و خصوصيات موسيقي عاميانه الهام گرفته اند. اگر ما خواسته باشيم روي آهنگ هاي عاميانه كار علمي بكنيم، تنها مي توان از آنها الهام گرفت.»
چهار فصل در دسته بندي هاي موسيقي امروز يك اثر كاملاً عامه پسند تلقي مي شود با اين تفاوت كه به لحاظ مسايل بازار، كشش ديگر آثار عامه پسند موسوم به پاپ را ندارد و به همين دليل بخش خصوصي در بازار موسيقي كه علي القاعده فقط به سود خويش مي انديشد، هيچگاه چنين آثاري را مورد توجه قرار نمي دهد. پس تنها راهي كه باقي مي ماند دست بردن به جيب خويش و يا توسل جستن به بودجه هاي عمومي است كه در اين مورد خاص ظاهراً قرعه به نام حوزه هنري سازمان تبليغات اسلامي افتاده است. حالا بايد پرسيد سازماني كه اساساً براي تبليغ فرهنگ اسلامي بنا شده است، از نشرآثاري چون «چهار فصل» چه هدفي را دنبال مي كند؟ به عبارت ديگر، نغمات اثر كدام هويت ملي و اشعار آن كدام ارزش اسلامي را پي مي جويند؟
نقل قول ها از فصلنامه موسيقي ماهور، شماره 23 استخراج شده است.
پيرنياكان، نوربخش
و يادمان استاد شهنازي
آلبوم يادمان تصانيف و قطعات علي اكبر خان شهنازي استاد صاحب نام موسيقي از رديف دانان صاحب بصيرت در آينده نزديك به بازار مي آيد.
اين يادمان شهريور ماه سال گذشته توسط گروه شهنازي به سرپرستي داريوش پيرنياكان و خوانندگي حميدرضا نوربخش در تالار وحدت برگزار شد و سپس اجراهاي متعددي از آن در داخل و خارج كشور و توسط همين گروه به صحنه رفت. داريوش پيرنياكان كه سخنگويي خانه موسيقي را برعهده دارد، از جمله شاگردان استاد علي اكبر خان شهنازي بوده است.
اجراهاي آن يادمان هم اينك مرحله ضبط و آماده سازي را پشت سرگذاشته و سپس در اختيار علاقمندان قرار خواهد گرفت.
منتخب آهنگ هاي يك آهنگساز فيلم منتشر مي شود
منتخبي از آهنگ ها و موسيقي فيلم هايي كه توسط كارن همايونفر كارشده است منتشر خواهد شد.
اين آهنگساز كه تا كنون براي بيش از 45 فيلم موسيقي ساخته و براي ساخت برخي از اين آثار برنده جايزه آهنگسازي فيلم از جشنواره فيلم فجر شده است، در گفت وگو با خبرنگار ايسنا گفته است: به زودي ساخت موسيقي فيلم 13 گربه روي شيرواني را نيز آغاز خواهم كرد.
هم اكنون همايونفر مشغول توليد موسيقي فيلم سالاد فصل آخرين ساخته فريدون جيراني است.