قائم مقام امور بيمه اي تأمين اجتماعي خبر داد:
صندوق بيمه بيكاري در آستانه ورشكستي است
قائم مقام امور بيمه اي سازمان تأمين اجتماعي گفت: صندوق بيمه بيكاري در آستانه ورشكستگي است و براي نجات آن از وضعيت فعلي و حفظ استقلالش از يارانه هاي دولتي، بايد قوانين موجود تغيير كند.
رزاق صادق در گفت وگو با ايسنا، مجريان صندوق بيمه بيكاري با ماهيت مستقل را وزارت كار و امور اجتماعي و سازمان تأمين اجتماعي خواند و تصريح كرد: اين صندوق هم  اكنون  47 ميليارد تومان طي دو سال گذشته به سازمان تأمين اجتماعي بدهكار است. وي افزود: صندوق بيمه بيكاري براي پوشش  85 تا  100 هزار بيمه شده طراحي شده بود؛ در حاليكه در سال  82، بيش از  225 هزار نفر از دارايي صندوق استفاده كردند و در نتيجه نيازمندي به دولت براي توازن در منابع و مصارف اجتناب ناپذير شد.
رزاق صادق خاطرنشان كرد: در سال گذشته دولت  35 ميليارد تومان اعتبار براي كمك به صندوق بيمه بيكاري در نظر گرفته بود كه تنها كمتر از  10 ميليارد تومان پرداخت شد.
وي يارانه اختصاص يافته به صندوق بيمه بيكاري در بودجه سال  83 را  135 ميليارد تومان اعلام كرد و افزود: هم  اكنون مدت دريافت بيمه بيكاري پنج سال است؛ درحاليكه با افزايش سن فرد، شانس او براي يافتن شغل، بيشتر مي شود و اين موضوع به هيچ وجه منطقي نيست و در هيچ جاي دنيا اين گونه عمل نمي شود.
قائم مقام امور بيمه اي سازمان تأمين اجتماعي متعادل ساختن مدت دريافت بيمه بيكاري را خواستار شد و با اشاره به ارائه پيشنهادات توافقي سازمان تأمين اجتماعي، سازمان مديريت و برنامه ريزي كشور و وزارت كار و امور اجتماعي در مورد منطقي كردن موارد دريافت بيمه بيكاري، اظهار كرد: از سويي ديگر، تعيين مدتي براي جست وجوي شغل، پس از بيكاري بار دوم جهت دريافت مقرري بيكاري ضروري است؛ چراكه به دليل شبكه اي نبودن سيستم هاي بيمه اي در كشور به كرات مشاهده  شده است كه كارگري، ضمن دريافت مستمري بيكاري، در كارگاهي مشغول به كار بوده است كه در صورت اصلاح قانون، امكان سوء استفاده كاهش مي يابد. رزاق صادق، تصويب قوانين جديدي مانند ماده  9 قانون نوسازي صنايع را - كه به كارفرماي بنگاه اقتصادي اجازه مي دهد با توافق وزارت كار و امور اجتماعي، وزارت صنايع و كارگر يا مجامع كارگري، نيروي مازاد خود را براي دريافت مقرري بيكاري به صندوق بيمه بيكاري معرفي كند - را نامعقول و موجب تحميل هزينه  خواند و خاطرنشان كرد: هم  اكنون اين صندوق براي اداره خود با توجه به تصويب اين قانون كه حجم خروجي هاي قابل توجهي نيز خواهد داشت، نيازمند حدود  350 تا  400 ميليارد تومان نقدينگي است.
وي اصلاح قانون دريافت مقرري بيكاري را موجب منطقي شدن آن در ساير موارد دانست و گفت: اصلاح قانون بيمه بيكاري، مي تواند مدت دريافت بيمه بيكاري زنان سرپرست خانوار را  5/1 برابر افزايش دهد.