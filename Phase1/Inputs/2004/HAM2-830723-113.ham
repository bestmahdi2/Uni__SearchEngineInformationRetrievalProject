ارسال پيام هاي ترافيكي از طريق تلفن همراه
ايلنا: مدير مركز نظارت و كنترل ترافيك تهران از ارسال پيام هاي ترافيكي از طريق تلفن همراه شهروندان در آينده نزديك خبر داد و گفت: به اين ترتيب شهروندان مي توانند در هر لحظه كه بخواهند از وضعيت خيابان ها و معابر مورد نظر خود مطلع شده و با انتخاب بهترين و كوتاه ترين مسير، ضمن جلوگيري از اتلاف وقت در ترافيك، به موقع به مقصد مورد نظر خود برسند.
حسين شهيدزاده، با بيان اينكه اين طرح مراحل آزمايشي خود را طي مي كند، اظهار داشت: اين كار به شهروندان كمك مي كند تا ضمن اطلاع از وضعيت ترافيكي خيابان ها و معابري كه قصد تردد از آن را دارند، مسير درست را انتخاب كنند.
مدير مركز نظارت و كنترل ترافيك تهران افزود: فردي كه قصد تردد از سمت غرب به سمت مركز شهر را دارد، بايد از مسير بزرگراه همت، مدرس و خيابان كريمخان عبور كرده و به ايرانشهر برسد كه ارسال كوتاه پيام هاي ترافيك در خصوص وضعيت ترافيكي كمك مي كند تا بداند چه ساعتي از خانه بيرون بيايد و چه مسيري را انتخاب كند.
وي افزود: از آنجا كه اطلاعات از طريق مركز ما در اختيار شهروندان قرار مي گيرد، اين كار هزينه اي را به ما تحميل مي كند كه بايد مقدار و روش دريافت اين هزينه ها از متقاضيان كاملا مشخص شود؛ همچنين به دليل بار ترافيك در سيستم مخابرات ممكن است، امكان ارسال لحظه اي كوتاه پيام ها بر روي خطوط تلفن همراه متقاضيان وجود نداشته باشد و از سوي ديگر شهروندان نيز اين اطلاعات مورد نياز خود را با تاخير و در واقع زماني كه ديگر كارايي برايشان ندارد، دريافت كنند؛ بنابراين بايد راهكاري در اين زمينه پيدا كرد تا پيام ها بدون كوچكترين اتلاف وقتي بر روي صفحه تلفن همراه ارسال شود.
شهيدزاده همچنين به طراحي سيستم جديد ديگري به منظور ارسال پيام هاي ترافيكي اشاره كرد و افزود: در سيستم جديد با ارسال وضعيت لحظه اي ترافيك معابر و خيابان هاي شهر تهران بر روي شبكه اينترنت شهروندان قادر خواهند بود، هر لحظه در خانه، اداره و محل كار خود با كمك رايانه به سايت اين مركز متصل شده و وضعيت ترافيك خيابان ها و معابر مورد نظر خود را مشاهده كنند.