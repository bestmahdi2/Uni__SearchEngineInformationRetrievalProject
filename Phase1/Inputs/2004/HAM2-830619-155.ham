معاون وزير مسكن و شهرسازي:
مقاوم سازي بايد با اصلاح بافت شهرها انجام شود
گروه شهري: بسياري از نقاط شهري كشور در مقابله با زلزله آسيب پذير است. بروز اين مشكل ناشي از بي توجهي  به اصل توسعه پايدار است.
به گزارش خبرنگار ما، دكتر پيروز حناچي معاون وزير مسكن و شهرسازي كه در گشايش كارگاه تخصصي تدوين منشور توسعه پايدار بم سخن مي گفت، ضمن بيان اين مطلب افزود: ما طي دو دهه اخير به منظور پاسخگويي به نياز شهروندان در مقاطع مختلف، اقداماتي در زمينه مسكن انجام داده ايم كه سبب شده نقاط آسيب پذير بوجود بيايد و اين ناشي از ساخت و  ساز به دست كساني بوده كه بضاعت و توانايي ساخت و ساز اصولي و مهندسي را نداشته اند.
وي با تأكيد بر اصل مقاوم سازي تصريح كرد: در كشور ما اجراي آيين نامه 2800 پس از زلزله رودبار و منجيل در كشور فراگير شد و تنها در آغاز دهه هفتاد اين آيين نامه صورت جدي به خود گرفت در حالي كه در كشورهاي پيشرفته بيش از پنجاه سال است كه با برنامه ريزي مقوله مقاوم سازي را آغاز كرده اند.
وي با اشاره به اينكه فرسودگي در بافت هاي فرسوده فقط فرسودگي ابنيه نيست، خاطرنشان كرد: مناسب نبودن بافت شهري، تراكم نفر در هكتار و تراكم خانوار در هكتار هم بايد مورد بررسي قرار گيرد، زيرا اين دو مورد، در صورت وقوع زلزله از عوامل اصلي افزايش تلفات خواهند بود.
معاون شهرسازي و معماري وزارت مسكن، مشكل اصلي بم را بي خانماني بازماندگان زلزله دانست و گفت: بايد به دور از بخشي نگري بازسازي بم پيگيري شود و در بازسازي اين شهر نبايد تنها به موضوع مسكن پرداخته شود بلكه ضروري است بخش هاي اجتماعي و اقتصادي آن نيز كه آسيب ديده مورد توجه قرار گيرد. دكتر حناچي افزود: پيش از زلزله سرانه واحدهاي مسكوني در شهر بم 380 متر مربع بوده كه اين سرانه نسبت به شهرهاي ديگر بسيار بالاست و برخلاف ساير شهرها، در اين شهر باغات در داخل محدوده قانوني و حتي خارج از آن در حال توسعه بوده اند و اين نشان مي دهد كه عموم مردم بم در انطباق با باغات به زندگي خود ادامه مي دادند و از همين رو ما تلاش مي كنيم با افزايش كيفيت معماري در بم، شهري را بازسازي كنيم كه ضمن حفظ چنان  انطباقي به عنوان يادگار در معماري كشور بماند.