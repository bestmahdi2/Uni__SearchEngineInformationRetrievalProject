گفت وگوي همشهري با مديران ايراني آزاد شده از زندان هاي عراق
گروه اجتماعي- عباس اسدي: مديران آزادشده بخش تعاون از زندان هاي عراق 48 ساعت پس از آزادي در گفت وگوي اختصاصي با همشهري از شهروندان ايراني خواستند براي پيشگيري از سوءاستفاده برنامه ريزي شده پليس عراق و نيروهاي آمريكايي در مورد زائران و مشتاقان عتبات عاليات در شرايط حاضر از سفر به سرزمين عراق پرهيز كنند.
به گزارش خبرنگار ما يوسف محسني، محمد مهدي تيموري، مسعود زارع و قاسم صالحي چهار تن از مديران بخش تعاون 68 روز پس از بازداشت در زندان هاي عراق به آغوش خانواده بازگشته و در گفت وگو با همشهري وضعيت زندان هاي عراق و بازداشت شدگان ايراني را دردآور خواندند.يوسف محسني دراين باره گفت: نيروهاي آمريكايي در سپيده دم به محل دفتر اتاق تعاون ايران هجوم آورده و بدون هيچ پرسش و پاسخي و با ادعاهاي واهي ما را به نقطه نامعلومي منتقل كردند.وي همچنين گفت: نيروهاي آمريكايي در ابتدا ما را كه پيگير اجراي تفاهم هاي اقتصادي و بازرگاني ميان دو كشور ايران و عراق بوديم افسر ارشد اطلاعاتي معرفي كرده و اتهام تروريست به ما زدند اما وقتي به سندي دست نيافتند ما را تحويل پليس عراق دادند.وي همچنين گفت: در يك زندان در مركز شهر بغداد در اتاقي به ابعاد 9 متر، 75 نفر زنداني بودند كه امكانات اوليه زندان را با خود نداشت. در آنجا براساس ارتباط با ساير زندانيان و آماري كه از طريق بازداشتگاه هاي رسمي و غيررسمي به دست ما رسيد، مشخص شد حدود هزار ايراني در عراق در زندان به سر مي برند.
محمدمهدي تيموري از ديگر مديران بازداشت شده گفت: نيروهاي آمريكايي و عراقي در يك اقدام تعريف ناشده با يكديگر هماهنگ عمل مي كنند، نيروهاي آمريكايي ابتدا با ادعاهاي غيرواقعي ايراني هاي حاضر در عراق را دستگير مي كنند و سپس تحويل پليس عراق مي دهند و پليس عراق هم وقتي هيچ سند و مدركي نسبت به ادعاهاي آمريكايي ها به دست نمي آورد، به صورت غيرمستقيم از بازداشت شدگان پول مطالبه مي كند و با تشكيل يك دادگاه نمايشي حكم به آزادي ايراني ها مي دهد.
وي همچنين افزود: نيروهاي آمريكايي در ابتدا ما را افسرهاي ارشد اطلاعات و سپس تروريست اعلام كردند اما وقتي هيچ مدركي به دست نياوردند براي آنكه دست آن ها از اتهام هاي وارده به طور كامل تهي نشود،  دست آخر اتهام «تجاوز حدود» و به عبارتي اتهام ورود غيرقانوني به كشور عراق به ما زدند و با دريافت مبلغ قابل توجهي پول با تشكيل يك دادگاه ما را تبرئه كرده و روانه ايران كردند.
مسعود زارع از ديگر مديران آزادشده به همشهري گفت: آنچه در پس پرده سناريوي آمريكايي ها به چشم مي خورد اين است كه ايران نتواند در بازسازي عراق مشاركت كند، آن ها بنا دارند ترس و اضطراب را به دل ايراني ها وارد كنند تا ذهنيت مشاركت در فعاليت هاي اقتصادي، بازرگاني و تجاري را از ايراني ها دور كنند.
وي مي افزايد: آنها مي دانند و به اين باور رسيده اند كه ايران ازنظر مشتركات فرهنگي با عراق مي تواند و قادر است در پروژه هاي اقتصادي و خدمات اجتماعي عراق مشاركت كند و از اين رهگذر سود اقتصادي و آبروي اجتماعي براي ايران به ارمغان آورد. به همين خاطر به شيوه هاي متعدد سعي در سدكردن فعاليت هاي ايران دارد و متاسفانه در اين راه هم از همان نيروهاي بعثي كمك مي گيرد و با بهره گيري از نفرت و شقاوت آن ها،  ايراني ها را تحت فشار مي گذارد.وي همچنين مي گويد: به باور من ايران بايستي با مطالعات عميق و بررسي هاي همه جانبه براي بازسازي و مشاركت در خدمات اجتماعي به عراق نزديك شود.
قاسم صالحي از ديگر مديران آ زادشده بخش تعاون ايران گفت: به شيفتگان و عاشقان زيارت بارگاه ابا عبدالله الحسين توصيه مي كنم در شرايط حاضر سفر به عراق را به تاخير اندازند و با اين كار جلو سوءاستفاده هاي نيروهاي آمريكايي و عراقي را بگيرند.
وي همچنين افزود: ايراني هاي بازداشت شده در عراق شرايط بسيار بغرنج و دردآوري را تجربه مي كنند و متاسفانه هيچ كس هم نيست از حق و حقوق آن ها دفاع كند. در يك اتاق 9 متري، 75 نفر زنداني هستند و وقتي سيستم سرمايش آن زندان از كار مي افتد تاريكي از يك طرف و گرماي سوزان و شرجي از طرف ديگر امان را از زندانيان مي گيرد.
شايان ذكر است،چهار تن از مديران بخش تعاون ايران همراه خبرنگار ايرنا در اواخر تيرماه سال جاري در دفتر كارشان در بغداد توسط نيروهاي آمريكايي به اتهام جاسوسي بازداشت شدند كه يك هفته پس از آن بدون دستيابي به مستندات موارد اتهامي تحويل نيروهاي عراق شدند. مديران بخش تعاون كه براي پيگيري تفاهم هاي اقتصادي و بازرگاني و بررسي و امكان سنجي فعاليت هاي تجاري به عراق رفته بودند 68 روز در بازداشت به سر بردند كه در نهايت با تبرئه دادگاه، 72 ساعت قبل از طريق مرز خسروي به آغوش خانواده بازگشتند.