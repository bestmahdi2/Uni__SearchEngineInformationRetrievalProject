وزارت رفاه ناكارآمدي هاي نظام بيمه اي را جبران كند
رئيس انجمن پزشكان عمومي ايران گفت: وزارت رفاه بايد بتواند با مديريت مناسب ناكارآمديهاي نظام بيمه  را به ويژه در امر تعديل تعرفه هاي پزشكي جبران و ساماندهي كند، در غير اين صورت تشكيل آن فقط يك موازي كاري بدون توجيه و هدر دادن سرمايه هاي كشور است.
حسن هويدا در گفت وگو با فارس افزود: تعرفه هاي پزشكي در حال حاضر به هيچ عنوان مورد قبول جامعه پزشكي نيست و با قيمت عادلانه فاصله زيادي دارد و تمام محاسبات در اين زمينه مربوط به يك دهه قبل است.
وي تعرفه هاي پزشكي كنوني را با هزينه هاي مراكز درماني ناهماهنگ دانست و گفت: به رغم تاكيد رئيس جمهوري مبني بر تشكيل كميته پنج نفره شامل رئيس كميسيون بهداشت مجلس،رئيس سازمان نظام پزشكي، وزراي بازرگاني و بهداشت و رئيس سازمان مديريت و برنامه ريزي در سال گذشته براي اعلام تعرفه هاي واقعي پزشكي تا قبل از بودجه بندي سال 83 اين بحث همچنان بي نتيجه مانده است.
وي ادامه داد: وضعيت تعرفه هاي پزشكي به حدي غيرواقعي است كه حتي اگر آن را دو برابر ميزان فعلي كنيم باز هم با هزينه هاي كنوني جامعه پزشكي ناهماهنگ است و اين امر موجب بروز مشكلات بسيار براي بيماران و پزشكان شده است.
وي افزود: البته عادلانه شدن تعرفه هاي پزشكي نبايد فشاري مضاعف به بيماران وارد كند بلكه با اصلاح سرانه بهداشت تغيير تعرفه ها بايد از سوي نظام بيمه اي كشور جبران شود به طوري كه هيچ هزينه اي به بيماران تحميل نشود.