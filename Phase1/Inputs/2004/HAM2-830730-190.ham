سال آينده توليد مي كنيم
28 ميليون تن محصولات پتروشيمي
توليد محصولات پتروشيمي كشور تا پايان سال آينده به 28 تا 30 ميليون در سال مي رسد.
محمدرضا نعمت زاده - مدير عامل شركت ملي صنايع ملي پتروشيمي - در گفتگو با نشريه برنامه درباره افزايش ميزان توليدات پتروشيمي از 11 ميليون تن درسال پايه به 14 ميليون تن در سال 82 گفت: «در اين سال ها مشكل واحدهايي كه زير ظرفيت  كار مي كردند و يا مشكلات فني و مديريت داشته اند مرتفع شد تا واحدها به بالاي ظرفيت اسمي برسند. از سوي ديگر در طرح هاي جديد سرمايه گذاري كرده ايم، اما چون اجراي پروژه هاي بزرگ پتروشيمي حداقل 4 سال طول مي كشد از اواخر سال گذشته شاهد راه اندازي برخي از اين طرح ها بوده ايم كه اميدواريم با راه اندازي ساير اين طرح ها اين ميزان در سال جاري به حدود 18 ميليون تن افزايش يابد و پيش بيني ما در سال آينده حدود 28 تا 30 ميليون تن است كه با راه اندازي طرح هاي جديد امكان پذير است.»
به گفته او، اين افزايش از دو طريق استفاده بهينه و كامل از سرمايه گذاري هاي گذشته و سرمايه گذاري هاي جديد حاصل شده است.
وي تصريح كرد:«طرح متانول خارك، دو پروژه در پتروشيمي اراك، در خراسان طرح كريستال ملامين، طرح پارازالين در بندر امام(ره)طرح فناوران براي توليد متانول در بندر امام(ره)واحد پتروشيمي فرش و چند پروژه كوچك تر ديگر مجموع طرح هايي بود كه تا اوايل امسال تكميل و راه اندازي شده و اميدواريم امسال پنج تا شش طرح بزرگتر راه اندازي شود كه از آن جمله مي توان پتروشيمي اميركبير، بوعلي سينا، خوزستان و بخشي از پتروشيمي مارون را نام برد. »
او اظهار اميدواري كرد كه در عسلويه يك تا دو طرح تا آخر امسال تكميل مي شود كه واحدهاي استحصال اتان، اوره و آمونياك جزو آنهاست.
واحد متانول چهار نيز تا اوايل سال آينده به بهره برداري خواهد رسيد و واحد پلي اتيلن سنگين در عسلويه نيز تا اواخر امسال آماده راه اندازي مي شود.
پتروشيمي مبين از ديگر طرح هايي است كه بخش عمده آن تا آخر سال آغاز به كارمي كند.
نعمت زاده با بيان اين كه از نظر كمي يك هدف ارزشي لحاظ شده گفت:« پيش بيني شده تا سال 1394 ارزش محصولات پتروشيمي به سطح 20 ميليارد دلار برسد.»
وي گفت:« برآوردمان اين است كه حدود 5 ميليارد دلار به بازار داخلي و حدود 15 ميليارد دلار آن به بازارهاي خارجي عرضه شود. در مجموع اين هدف بسيار بالايي براي اين صنعت است كه اميدواريم با حمايت بخش هاي مختلف به ويژه نفت اجرايي شود.»
به گفته او، اين برنامه در قالب دو برنامه پنج ساله و حدود 30 طرح تعريف شد.
در برنامه پنج ساله چهارم مطالعات مكان سنجي و برگزاري مناقصه ها از هم اكنون آغاز شده كه از ابتداي سال 84 كار نيز آغاز شود.
در كنار اين هدف كمي، اهدافي نيز مانند توليد 12 ميليون تن اتيلن لحاظ شده كه اصولا توانمندي كشورها و شركت ها را در زمينه پتروشيمي به توان توليد اتيلن كه يك ماده پايه است مي سنجند.
اگر بتوان به توليد اين مقدار دست يافت رتبه اول يا دوم در ميان شركت ها و رتبه سوم يا چهارم در ميان كشورها كسب خواهد شد.
اين در حالي است كه ظرفيت ميزان توليد كشور در حال حاضر حدود 800 هزار تن است كه براي دستيابي به رقم 12 ميليون تن به رشد 15 برابري نياز است.
وي ادامه داد: البته طرح هايي كه در حال سرمايه گذاري است ما را در يك سال آينده به ظرفيت توليد سه ميليون تن اتيلن خواهد رساند و ظرف سه سال آينده اين رقم به پنج ميليون تن مي رسد.
بنابراين رقم 12 ميليون تن چندان بعيد نيست كه اميدواريم با پيگيري طرح ها و پروژه ها به اين مقدار دست يابيم.
براي اهداف ديگر توليد متانول با ظرفيت 8 تا 9 ميليون تن كود شيميايي قريب هشت ميليون تن و توليد انواع آروماتيك ها حدود چهار ميليون تن را پيش بيني كرده ايم.
مديرعامل شركت ملي صنايع ملي پتروشيمي گفت:« در طرح هايي كه تاكنون اجرا شده بطور متوسط 30 تا 40 درصد آورده سهامداران بوده.حال اگر سهامدار يك طرح خود ما باشيم بايد منابع مالي اش را خودمان تأمين كنيم و اگر با بخش خصوصي شريك شويم به نسبت تعيين شده هر كدام از طرفين مقداري از منابع مالي اش را تأمين مي كنند.»