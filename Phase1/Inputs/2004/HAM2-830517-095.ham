روياي قهرماني چين
ايران به مقام سوم آسيا رسيد
خبرنگار همشهري:علي كريمي در ديدار با بحرين نيز بهترين بازيكن ميدان بود. با درخشش كريمي، مهدوي كيا و دايي تيم ايران توانست بر بحرين غلبه و مقام سوم سيزدهمين دوره بازي هاي جام ملت هاي آسيا را بدست آورد. تيم ايران اين مهم را با ده بازيكن در مقابل حريف به دست آورد. در چين تماشاگران ميزبان همچنان به تشويق تيم ايران پرداختند كه تنها يك شكست آن هم روي ضربات پنالتي در مقابل چين داشت.
ايران 4 - بحرين 2
گلها: جواد نكونام(9)علي كريمي(52)علي دايي(89 و 80)براي ايران
طلال يوسف(48)- صالح فرهان(57)براي بحرين
خبرنگار همشهري: ايران در يك ديدار حساب شده و مدبرانه توانست مقام سوم سيزدهمين دوره مسابقات جام ملت هاي آسيا را به دست آورد. اين بازي جدا از آن كه يك انتقام از تيم بحرين بود، براي اثبات حقانيت فوتبال ما اهميت خود را در قاره آسيا داشت. تيم ايران روي درخشش علي دايي كاپيتان خود و حركات تماشايي علي كريمي و مهدوي كيا، بحرين را شكست داد. دو گل از چهار گل ايران را علي دايي به ثمر رساند تا با 98 گل زده به عنوان بهترين گلزن تاريخ جهان بالاتر از پوشكاش قرار گيرد. علي دايي نشان داد كه شايستگي رهبري تيم ايران را داشته و دارد و با تدبير خود در اواخر بازي از درگيري بين بازيكنان جلوگيري و با خونسردي تمام و ايجاد آرامش بازي را به پايان برد تا مقام سوم را از آن ايران كند. او در زدن ضربه پنالتي نيز با درايت و استادي تمام عمل كرد. تيم ايران بدون علوي، زارع و تقي پور به ديدار بحرين رفت. مربي بحرين با شش تغيير عمده در تيمش قصد داشت تا به شكلي بحرين را به مقام سوم برساند. جورجيج، سعيد عبدالله، فيصل عبدالعزيز، محمد جوما، عادل عباس، راشد الدوساري، محمد هربيل و حسين علي بهترين گلزن خود را روي نيمكت نشاند كه تنها عادل عباس كاملاًٍ ثابت نبوده است. بحرين عبدالرحمان عبدالكريم را جانشين سعيد عبدالله درون دروازه قرار داده بود و به ناچار در اول بازي از حسين علي، محمد هرييل و راشد الدوساري نيز استفاده كرد. ايران كه از دقيقه 72 ده نفره به بازي ادامه داد با تاكتيكي سنجيده بازي را دنبال و روي استقرار صحيح نفرات خود زماني كه صاحب توپ مي شد توسط علي كريمي و مهدوي كيا و دايي در عرض زمين پيش مي رفت و در نهايت نيز در دقايق 80 و 90 توسط علي دايي به گلهاي سوم و چهارم خود رسيد. علي كريمي نيز با دريبل هاي زيباي عمقي و رفتن در فضاي درون محوطه جريمه دفاع بحرين را به هم ريخت و يك پنالتي هم گرفت. كريمي به حق ستاره اين ميدان بود و براي سومين بار به عنوان بهترين بازيكن ميدان انتخاب شد. اما اخراج آرش برهاني و مهدوي كيا باعث شد تا براي ديدار با اردن در بازيهاي مقدماتي جام جهاني 2004 اين دوبازيكن را دراختيار نداشته باشيم. طبق مقررات فيفا اين دو بازيكن از شركت در اولين بازي ملي كه ايران در آن شركت دارد محروم خواهند بود.



ايران در مقابل بحرين خيلي زود به گل اول رسيد. حركت دايي در روي خط محوطه جريمه بحرين اين فرصت را به جواد نكونام داد تا با ضربه اي دقيق دروازه بحرين را بگشايد. نيمه اول با برتري ايران به پايان رسيد. در شروع نيمه دوم روي تعلل ميرزاپور و روي ضربه آزاد طلال يوسف بازي مساوي شد. جاگيري غلط ميرزاپور و عدم استقرار صحيح او باعث شد ضربه قوي طلال يوسف به تور ايران بنشيند.
چهار دقيقه بعدروي پاس خوب مهدوي كيا، علي كريمي خود را به پشت مدافعان بحرين رساند و توپ را از روي دستهاي عبدالرحمان وارد دروازه بحرين كرد و به فاصله پنج دقيقه بحريني ها توسط صالح فرهان و در شلوغي درون محوطه جريمه ايران گل تساوي را زد. در دقيقه 72 روي يك تكل خطرناك آرش برهاني از بازي اخراج شد كه در ميانه ميدان نيازي به اين تكل نبود. عدم تجربه لازم گاهي باعث چنين حركاتي مي شود كه نهايتاً ضربه اش متوجه تيم خواهد شد. رفتار درون زمين تيم ايران در اين دوره از بازيها جاي بررسي جداگانه اي دارد كه به آن خواهيم پرداخت. اما كسب مقام سوم در چين براي فوتبال ارزش خود را دارد. برانكو ثابت كرد كه يكي ازبهترين مربيان چند سال اخير ايران بوده است.