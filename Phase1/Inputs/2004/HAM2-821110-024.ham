فيلم هاي آمريكايي در جشنواره فيلم فجر
سيمرغ و اژدها
شكرالله عزيزمنش
آيا جشنواره فيلم فجر مي خواهد در گوشمان ناقوس بلند و دهشتناك سقوط هنر و هنرمندي در سينماي جهان را با چكاچك شمشيرهاي سامورايي و صداي شليك اسلحه هاي آمريكايي به صدا درآورد
آيا بهتر نيست يك جشنواره جمع و جور و آبرومندانه داشته باشيم كه همه فيلم هاي آن ديدني باشد تا يك جشنواره كه صدها فيلم نشان مي دهد كه از هر صد فيلم دو فيلم آن اهميت ديدن دارند
قبل از خواندن اين مطلب اين فهرست را بخوانيد:
ترميناتور 3، قهرمان، مترسك هاي وحشتناك، بچه جاسوس ها 2 و 3، بيل را بكش، مدال، ابسلون، آرماگدون، توازن، ارباب حلقه ها 3، بي چون و چرا، علامت است، قاتل روح، خلسه، راه حل اضطراري،  بيگانه، در جهنم، عزم كشتار، جرقه پرتاب، نيمه جان، وقتي كه آخرين شمشير كشيده مي شود و محل جنايت.
آنچه خوانديد فهرست خونين ترين و پركشت و كشتارترين فيلم هاي سال آمريكا و هنگ كنگ نيست، فهرست فيلم هاي مورد علاقه تعدادي آدم روان پريش كه فقط فقط فيلم پرخون و جسد مي پسندند هم نيست. فهرست خونبارترين فيلم  هاي سينماي جهان از آغاز هزاره سوم تاكنون هم نيست. آنچه خوانديد نام فيلم هاي خارجي(بنويسيد خارجي بخوانيد آمريكايي)است كه طبق اطلاع رساني روابط عمومي جشنواره قرار است در دو بخش ويژه فيلم هاي علمي ـ تخيلي و سينماي حادثه اي به نمايش در آيند.
فكر مي كنيد كه قصد دارم چه بگويم احتمالات رايج در اين ميان عبارتند از:
1ـ حمله به سينماي آمريكا و نكوهش نمايش فيلم هاي خشن آمريكايي در ايران.
2ـ انتقاد از مسئولان برگزاري جشنواره به خاطر فراموش كردن سينماي انساني در جهان و رويكرد به سوي سينماي ضدانساني.
3ـ انتقاد از فراموشي برنامه ريزان نسبت به بالابردن وجهه فرهنگي جشنواره با حضور فيلم هاي رنگارنگ آمريكايي در جشنواره.
4ـ آخه بابا يك زماني در اين جشنواره برگمان و
كورو ساوا و تار كوفسكي حكمفرمايي مي  كردند حالا كارمان به بروس ويليس و آرنولد شوارتزينگر و ژان كلود وان دم رسيده.
5ـ اي هوار چرا كسي به فكر تلطيف  فضاي خشن جامعه جوان ما نيست؟ چرا با نمايش فيلم هاي بكش بكش قصد تشديد خشونت در جامعه را داريد؟
6ـ آيا جشنواره فيلم فجر مي خواهد در گوشمان ناقوس بلند و دهشتناك سقوط هنر و هنرمندي در سينماي جهان را با چكاچك شمشيرهاي سامورايي و صداي شليك اسلحه هاي آمريكايي به صدا درآورد.
7ـ همين است كه هست. گشتم نبود و نگرد نيست. سينماي دنيا توسط هاليوود خورده شده يك قلپ آب هم روش. چيزي باقي نمانده لطفاً دلتان را به جكسن(البته پيتر)، تارانتينو، ژانگ ييمو و رابرت راد ريگوئز و والتر هيل خوش كنيد.
8ـ در بخش نمايش هاي ويژه و جشنواره جشنواره ها با كلي فيلم هنري چيني، ژاپني، تايواني، فرانسوي، ايتاليايي و ايراني در خدمتتان هستيم. شما كه از بزن و بكش خوشتان نمي آيد برويد عصرجديد 2 و 3 فيلم هاي زبان اصلي با زيرنويس غيرفارسي را تماشا كنيد.
9ـ جشنواره فيلم فجر آينه تمام نماي سينماي ايران است. فيلم هاي خارجي فقط براي خالي نبودن عريضه به نمايش در مي آيند.
10ـ خسته شديم بس است ديگر.
...
اينها همه احتمالات مضمون بحث هايي است كه مي توان درباره حضور فيلم هاي آمريكايي با اين حجم و تعداد در جشنواره فيلم فجر بيان كرد. اما بحث من در اين جا چيز ديگري است. ابتدا كمي به عقب
بر مي گرديم تا موضوع را از زاويه جديدي بررسي كنيم.
به دنبال بحث ريزش مخاطب سينماي ايران طي سال هاي اخير اين سؤال شكل گرفت كه چگونه مي توان مردم را دوباره با رفتن به سينما آشتي داد؟ براساس اين سؤال پاسخ هايي نيز مطرح شده كه دم دست ترين و راحت ترين پاسخ به دست آمد و براساس آن اين تئوري شكل گرفت كه دولت با پخش فيلم هاي روز و پروانه دار سينماي جهان ـ كه اغلب آنها محصولات هاليوود هستند ـ مردم را به سينماها بكشاند. يعني در مرحله اول به مردم گريزان از سينما يادآوري بكنيم كه جايي به عنوان سينما وجود دارد سپس آنها را در مقابل فيلم هاي ديگري از جمله فيلم هاي ايراني و توليدات ملي قرار دهيم. در راستاي اجراي اين تئوري واحد پخش بنياد سينمايي فارابي ماموريت پيدا كرد كه وظيفه تامين و آماده سازي اين آثار را براي نمايش در سينماها برعهده بگيرد. مديران پخش فارابي نيز راهي بيروت شدند و با شركت هاي لبناني كه حقوق پخش اغلب اينگونه آثار در خاورميانه توسط آنها عرضه مي شود، وارد مذاكره و انجام معاملات شدند. نتيجه اين سياست چند ماهي است در قالب پخش و نمايش عمومي فيلم هايي چون دار و دسته هاي نيويوركي و بالستيك در تهران و شهرستان ها نمود پيدا كرده است. از اين جا وارد بحث اصلي مي شويم. اين خريدها و معاملات براساس پيش فرض انجام مي شوند.
1ـ فيلم هايي خريداري شوند كه عوامل جذب مخاطبان پرشمار و گسترده اي را داشته باشند.
2ـ جديد باشند و از زمان ساخت آنها حداقل يك سالي نگذشته باشد. با اين دو پيش فرضيه فيلم هايي چون ترميناتور 3،ارباب حلقه ها و غيره و ذالك خريداري مي شوند.
اين آثار به ايران مي رسند و مسئولان برگزاري جشنواره با اين تئوري كه اگر اين آثار جديد را براي اولين بار در جشنواره به نمايش بگذارند باعث رونق جشنواره نيز مي شوند با اختصاص دادن بخش هاي ويژه به اين آثار آنها را در برنامه جشنواره مي گنجانند. نتيجه اين مي شود كه جشنواره ديگ هفت جوشي از همه جور فيلم است. از پنج كيارستمي كه در آن آخرين دستاوردهاي سينماي غيرمتعارف كه از فيلم هاي اوزو هم غيرمتعارف تر است به نمايش در مي آيد تا فيلم هايي از سينماي هنگ كنگ كه در آن غير از بزن بزن چيز ديگري وجود ندارد.



به هيچ وجه با نمايش فيلم هاي روز جهان با هر هدفي در سينماي كشور مخالف نيستيم. اتفاقاً معتقديم كه بايد سعي كرد با تنوع خريدها پاي همه را به سينما باز كرد. چرا كه سينماي ملي كه فقط توليد فيلم ايراني نيست. نتيجه بي توجهي به مسئله رونق سالن هاي سينما همين است كه مي بينم چرا كه تهيه كننده رونق سينما را در تزريق پول در توليد مي داند به خاطر همين سينماي ملي از ديدگاه سينماي بدنه فقط معناي وام براي توليد را مي دهد.
اما جشنواره فيلم فجر پديده ديگري است. دليل وجودي جشنواره فيلم فجر رونق فرهنگي است نه رونق اقتصادي در هيچ جاي دنيا هيچ جشنواره اي را با تعداد فيلم ها درجه بندي نمي كنند،بلكه هر جشنواره اي در حيطه بين المللي، منطقه اي و ملي براساس تاثيرگذاري در انتخاب ها و حمايت ها ارزشگذاري مي شود. جشنواره فيلم فجر به وجود آمد تا حامي سينماي فرهنگي باشد،تا مدل هاي موردنظر براي رسيدن به سينماي آرماني را معرفي و حمايت كند. بر اين اساس البته جشنواره دچار افراط و تفريط هم شد كه بحث آن اين جاست. اما مسئله اين است كه اگر جشنواره همه چيز را فداي رونق بكند تا جايي كه تبديل به يك كارناوال براي همه سليقه ها شود اهميت فرهنگي خود را از دست مي دهد. مگر اين فيلم ها براي رونق سينماها خريداري نشده اند پس چرا با تبليغات خوب و با روش هاي عميق تر در اكران آنها باعث سرعت بخشيدن و تسهيل در رسيدن به اهداف مورد نظر نمي شويم. نمايش اينگونه فيلم ها در جشنواره فقط كميت جشنواره را از لحاظ تعداد فيلم هاي به نمايش درآمده افزايش مي دهد نه چيز ديگر.
حالا بياييد از نگاهي ديگر به جشنواره نگاه كنيم جمله معروفي هست كه مي گويد: كوچك زيباست در كنار اين جمله آن جمله معروف ديگر را به خاطر بياوريد كه مي گويد: منطقي عمل كن و جهاني بينديش. جشنواره فيلم فجر با گسترش بخش هاي خود در راه رسيدن به چه هدفي است؟ نمايش فيلم هايي كه نسخه هاي آنها به صورت dvd، vcd،vhs و هرجور ديگر با ارزان ترين قيمت در خيابان استانبول به راحتي پيدا مي شود و از سوي ديگر جز لقب آمريكايي بودن هيچ ويژگي ديگري ندارد، كدام هدف جشنواره را تامين مي كند. آيا بهتر نيست يك جشنواره جمع و جور و آبرومندانه داشته باشيم كه همه فيلم هاي آن ديدني باشد تا يك جشنواره كه صدها فيلم نشان مي دهد كه از هر صد فيلم دو فيلم آن اهميت ديدن دارند.
از اينها گذشته هدف از خريدن اين فيلم ها مگر حمايت از سينماي ملي نيست. مگر رونق اقتصادي سينماها را نمي خواهيم پس چرا يك جشنواره ملي را به محملي ارزانقيمت براي ترويج فيلم هايي مي كنيم كه در اهداف اصلي خود هيچ جايگاهي براي آنها قايل نيستيم و تازه همه تلاشمان را گذاشته ايم كه آثارمان شبيه آنها نباشد.
از سوي ديگر اعتبار سينماي ايران در جهان گامي بر پايه معناگرايي نيست. براين اساس نمايش فيلم جكي چان و وان دم بر اساس كدام معناگرايي قابل توجيه است كه در جشنواره فيلم فجر در حضور مهمانان خارجي آنها را در كنار هم رديف مي كنيم. راندمان كاري جشنواره را با عدد و ارقام تعداد فيلم ها مشخص نكنيم.
جشنواره فيلم فجر قرار است يك جشنواره نمونه در خاورميانه باشد. سينماي ايران قرار است مدل سينماي آرماني باشد. پس بگذاريم جشنواره جشنواره باشد و اكران اكران. آن فيلم ها را به موقع و با تبليغات خوب نمايش دهيم و بگذاريم جشنواره دوباره جايي باشد براي ديدن فيلم هايي كه فقط در يك جشنواره فرهنگي مي توان ديد.