رشد چشمگير آمار تصادفات جاده اي
آقاي وزير چرا تكذيب مي كند؟!
در ايران 33 كشته به نسبت 10 هزار وسيله نقليه وجود دارد، در حالي كه اين آمار در ژاپن 4/1، استراليا 8/0، مالزي 5/5 و در تركيه 5/12 كشته به ازاي هر 10 هزار وسيله نقليه است
از كل مناطق حادثه خيز 330 نقطه از اين نقاط مرتفع شده، 174 نقطه در حال مرتفع شدن است، ولي همچنان مشكل يك هزار و 536 نقطه ديگر پابرجاست 
اگرچه احمد خرم وزير راه و ترابري تمامي آمارهاي منتشره در مورد افزايش آمار تصادف را تكذيب مي كند، اما سردار قاليباف عنوان كرده است كه رشد 35 تا 40 درصدي مسافرت ها، افزايش بيش از 750 هزار خودرو و رشد 46 درصدي تصادفات در سال گذشته باعث رشد 11 درصدي تصادفات جاده اي شده است.
تقدير مقصر نيست 
رشد 6/14 درصدي شمار كشته شدگان ناشي از تصادفات نقش تقدير نيست، بلكه عوامل مهمي چون عامل انساني، خودرو، شرايط اقليمي و جاده اي در رخ دادن حوادث موثر هستند، نمي توان كتمان كرد كه پيك مرگ به نوعي به سراغ هركس مي آيد، اما نبايد اشتباهات تكنيكي و فني را به گردن تقدير و نوع مرگ هر فرد انداخت. كنترل نكردن خودرو در زماني كه عزم سفر مي كنيم، وجود خودروهاي فرسوده و استاندارد نبودن جاده ها و خودروها بحث هايي است كه بيش از هر چيز ديگر در رخ دادن سوانح جاده اي دخيل هستند.
-عاون راهداري و امور استان هاي وزارت راه وترابري، مهندس مجيدي نيز در گفته هاي خود بر اين امر صحه گذاشته است؛ اينكه در 99 درصد تصادفاتي كه خودروي پيكان دخيل باشد تمام سرنشينان اتومبيل پيكان مي ميرند، يا برخورد سر افراد سرنشين با ماشين به خاطر نبستن كمربند ايمني كه 70 درصد تلفات حوادث رانندگي را تشكيل مي دهد.
وزير راه و ترابري نيز معتقد است از 6 ميليون دستگاه خودرويي كه در كشور وجود دارد، 5 ميليون و 950 هزار دستگاه اتومبيل فاقد سيستمabs يا ايمني ترمز هستند كه اين موضوع خطرات زيادي براي جامعه دارد، اين درحالي است كه نصب اين سيستم فقط هزينه 200 تا 250 هزار تومان را دربر دارد. در عين حال بسياري از خودروها نيز فاقد كمربند صندلي عقب و يا كيسه هوا هستند.
وزير راه و ترابري، احمد خرم نيز در صحبت هاي خود در هفته سلامت اعلام كرده است كه در كشور، 80 هزار كيلومتر جاده فرعي، اصلي و شرياني وجود دارد كه بيشتر اين جاده ها با سرعت خودروهاي امروزي هماهنگ نيستند. البته نبايد از خاطر برد كه فرسودگي جاده ها و غيراستانداردبودن آنها در بسياري از موارد در بروز حوادث رانندگي نقش موثري داشته اند، اما بازسازي جاده ها نيز نياز به زمان طولاني دارد، طبق آمارهاي اعلام شده از سوي وزير و همچنين معاون حمل و نقل پايانه هاي كشور 2 هزار و 40 منطقه حادثه خيز و 5 هزار و 500 تقاطع فرعي به اصلي در جاده ها وجود دارد كه بايد موردتوجه و بازسازي قرار گيرد.
از كل مناطق حادثه خيز 330 نقطه از اين نقاط مرتفع شده، 174 نقطه در حال مرتفع شدن است، ولي همچنان مشكل يك هزار و 536 نقطه ديگر پابرجاست.
سليماني معاون حمل و نقل پايانه هاي كشور، معتقد است چنانچه تمامي بودجه هزار ميليارد توماني وزارت راه و ترابري نيز صرف مرتفع كردن نقاط حادثه خيز شود، در طول 5 سال اين وزارتخانه قادر خواهد بود اين نقاط را مرتفع كند، اما طي اين سال ها چند انسان جان خود را از دست خواهند داد؟ توسعه اتوبان ها و آزادراه ها و كاهش شاخص ساخت آنها شايد يكي از بهترين راه حل ها براي كاهش مرگ و مير ناشي از تصادفات جاده اي باشد كه سليماني بر آن اذعان دارد. آمارهاي معاون حمل و نقل و پايانه هاي كشور نشان مي دهد در سال 81، 22 هزار نفر بر اثر تصادفات رانندگي جان باخته اند كه از اين ميزان 6 هزار و 500 نفر در جاده ها كشته شده اند. اين درحالي است كه سهم اتوبوس و كاميون از اين تعداد كشته 3 هزار نفر، يعني 20 درصد بوده درحالي كه در 80 درصد تصادفات رانندگي منجر به مرگ، وسايل نقليه شخصي مقصر بوده اند. 80 درصد قربانيان نيز مرد بوده  كه 50 درصد آنان مردان بين 20 تا 30 سال بوده اند.
آنچه در ايران متداول است، نقطه عكس آن چيزي است كه در كشورهاي درحال توسعه و يا توسعه يافته ديده ايم. قيمت خودرو بالا است و هزينه بنزين پايين، درصورتي كه اگر سوبسيد بنزين برداشته شود و بالعكس هزينه خريد خودرو كاهش يابد مي توان سالانه به جاي پرداخت 2 هزار و 500 ميليارد تومان سوبسيد براي بنزين، مترو بسازيم، جاده ها را ايمن كنيم و خودروهايي توليد كنيم كه جان سرنشينان آن در امان باشد و با تاسيس بزرگراه ها 95 درصد تصادفات را كم كنيم، تخصيص اعتبارات موردنياز نهادهاي موظف در اين زمينه، مي تواند موجب شود تا ديگر در زمينه آمارهاي قربانيان حوادث رانندگي در صدر جدول جهاني قرار نگيريم.
در يك بررسي از سوي وزارت راه و ترابري با تبديل يك جاده رفت و برگشتي به اتوبان، ميزان مرگ و مير به زير 5 درصد كاهش يافت. از سويي نيز مهندس خرم اعلام كرده است از 12 هزار كيلومتري كه در سال 53 متعهد به ساخت آن بوده اند، تاكنون 4500 كيلومتر ساخته شده، 1800 كيلومتر اتوبان درحال ساخت و 2500 بزرگراه در دست ساخت است.
وي همچنين گفته است كه اين وزارتخانه اكنون تنها يك سوم اعتبار لازم را براي اصلاح راه در دست دارد پس نياز به زمان 3 برابر است.
توسعه ناوگاني كه در سال هاي اخير از سوي اين وزارتخانه صورت گرفته به اين صورت است: سال 81 بيش از 500 هزار خودرو، سال 82 بيش از 700 هزار خودرو و در سال 83 يك ميليون خودرو، شماره گذاري شده و تخمين زده مي شود از 2 سال گذشته تا پايان سال 88، 15 درصد رشد ناوگان داشته باشند، در حالي كه رشد زيربنايي 
3/1 درصدي نشان دهنده فاصله عميقي است كه مشكل زا است.
انسان جايزالخطا است؟
انسان يكي از عوامل موثر در بروز حوادث جاده اي است كه عمده ترين موضوع، بي توجهي به علايم رانندگي و هشدارهاي راهنمايي و رانندگي است.
عامل جاده تنها عامل تعيين كننده در بروز سوانح رانندگي نيست زيرا بي توجهي رانندگان به علايم رانندگي و راهنمايي نيز در بروز حوادث بي تاثير نيست.
بر اساس اعلام احمد خرم، در حال حاضر 80 هزار كيلومتر جاده فرعي، اصلي و شرياني خاص و 90 هزار كيلومتر جاده روستايي در كشور وجود دارد كه با علايم و تابلوهاي راهنمايي و رانندگي توجه رانندگان را به سرعت مجاز، شيب و قوس جاده جلب مي كند.
اما هنوز در عامل انساني از نظر آموزش، نظارت و كنترل دچار مشكل هستيم، آموزش بايد از پيش دبستاني آغاز و تا مراحل راهنمايي و متوسطه ادامه يابد كه اين موضوع مي تواند به صورت متون آموزشي و پارك هاي آموزشي علمي و اردوگاه ها و مراكز آموزشي باشد، چيزي كه متاسفانه تا به حال لحاظ نشده است.
وزارت راه و ترابري با همكاري راهنمايي و رانندگي مكلف است كه با نصب تابلوهاي اطلاع رساني حداقل عامل انساني موثر در حوادث رانندگي را كاهش دهد اما زماني كه نيروي انساني خود به تابلوهاي هشداردهنده توجه نمي كند، كاري از دست آنها برنمي آيد.
در اين ميان اطلاع رساني جوي به مردم بايد در جاده ها و به صورت لحظه اي صورت گيرد و شرايط جوي كنترل و راهداري گسترش يابد و حضور آن در باران، برف و شرايط نامناسب جوي ضروري است.
اما رعايت نكردن اين نكات از سوي عوامل انساني و راه و ترابري هزينه هايي سنگين را براي كشور به همراه داشته است. معاون حمل ونقل پايانه هاي كشور اعلام كرده است در سال گذشته، 4هزار ميليارد تومان، هزينه مستقيم و غيرمستقيم تصادفات بوده كه از اين ميزان مبلغ يك هزار ميليارد تومان هزينه ديه كشته شدگان شده است. سليماني، بر اين نكته تاكيد مي كند كه در هزينه غيرمستقيم 3 شاخص فوت، فلج دايمي و افسردگي لحاظ مي شود و با توجه به هزينه تصادفات، 50 درصد تلاش بخش حمل و نقل كشور صفر است، چرا كه اين ميزان صرف هزينه تصادفات مي شود.
از سوي ديگر يك بررسي كلي بين هزينه هاي تصادفات و درآمد در كشور نشان مي دهد كه 4هزار ميليارد تومان هزينه تصادفات برابر 4 درصد درآمد ملي است.
تهران 192 تصادف، اصفهان 29 كشته 
تنها در يك روز از ابتداي سال -14 فروردين ماه سال جاري- حدود 24 مورد تصادف منجر به فوت در سراسر كشور رخ داده است كه 42 نفر در اين تصادفات جان باخته اند. آمارهاي اعلام شده از سوي هلال احمر اين موضوع را نشان مي دهد.
در اين روز كه آخرين روز از تعطيلات نوروزي محسوب مي شد، 13 مورد تصادفات منجر به فوت در درون شهرها و 11 تصادف فوتي در جاده ها رخ داده است كه نسبت به سال گذشته به ترتيب 160 و 267 درصد افزايش يافته است.
آمار كشته شدگان تصادفات در 14 فروردين سال گذشته 16 نفر بوده است كه در سال جاري اين تعداد بيش از 60 درصد افزايش يافته است.
در آخرين روز تعطيلات نوروزي، 13 تصادف فوتي، 207 تصادف جرحي، يكهزار و 230 تصادف خسارتي در درون شهرها و 11 تصادف فوتي، 81 تصادف جرحي و 321 تصادف خسارتي در جاده هاي كشور رخ داده است.
در طول روز 14 فروردين 533 نفر بر اثر تصادفات شهري و جاده اي مجروح شده اند كه اين آمار نيز نسبت به سال گذشته افزايش چشمگيري داشته است.
گفتني است بيشترين تعداد تصادفات در اين روز مربوط به استان تهران و كمترين آن مربوط به استان هاي ايلام و سيستان و بلوچستان است.
آمارهاي بالا تنها يك روز از چندين روز تعطيلي آغازين سال نو است، نگاهي به آمارهاي كلي روزهاي آغازين سال نو كه از سوي هلال احمر اعلام شده است، نيز دست كمي از آن ندارد.
جمعيت هلال احمر جمهوري اسلامي ايران، به عنوان يكي از اصلي ترين شريان هاي امدادرساني در حوادث جاده اي در يك آمار كلي، نسبت به رشد تصادفات جاده اي در آغاز سال 83 اذعان داشته است.
آمار تصادفات از 26 اسفندماه سال گذشته تا هفتم فروردين ماه سال جاري نسبت به مدت مشابه درسال قبل 7/11 درصد رشد داشته كه بيشترين تصادفات، 192 مورد در تهران گزارش شده است.
در اين مدت شمار مجروحان و مصدومان تصادفات و سوانح جاده اي نسبت به سال گذشته 5/12 درصد و تعداد كشته شدگان 6/14 درصد رشد داشته است.
جمعيت هلال احمر در تفكيك مجروحاني كه به صورت سرپايي در اين مدت به اين مركز مراجعه كرده اند از رشد 4/2 درصدي آن خبر داده است و اعلام كرده است: تعداد مجروحاني كه وضعيت آنها بر اثر سوانح جاده اي وخيم بوده و به مراكز درماني اعزام شده اند نيز در اين مدت 2/9 درصد رشد يافته است.
آمار جدا شده در مورد بيشترين و كمترين مورد تصادفات بدين شرح است: بيشترين آمار تصادفات در استان هاي تهران 192، خراسان 164 و خوزستان 148 مورد گزارش شده است كه استان آذربايجان غربي با 16 مورد تقريبا كمترين ميزان تصادفات را به خود اختصاص داده است.
بيشتر آمار كشته شدگان در اين مدت به استان هاي اصفهان 29، خوزستان 23 و كرمان 22 مورد بوده است و استان هاي ايلام و چهارمحال بختياري نيز هيچ كشته اي بر اثر سوانح جاده اي نداشته اند.
در مدت 12 روز، از 26 اسفندماه سال گذشته تا پايان روز هشتم فروردين ماه سال جاري، 2 هزار و 360 فقره تصادف روي داده كه بر اثر آن 4 هزار و 206 نفر مجروح، 276 نفر كشته و يك هزار و 138 نفر به طور سرپايي مداوا و 2 هزار و 368 نفر نيز به دليل شدت جراحات وارده به مراكز درماني منتقل شده اند.
بد نيست نگاهي نيز به آمار تفكيكي ارايه شده از مركز پليس راه استان سمنان داشته باشيم. تصادفات جاده اي در اين استان نسبت به سال گذشته 38 درصد افزايش يافته است. از 28 اسفند سال گذشته تا 8 فروردين امسال 102 مورد تصادف در جاده هاي استان سمنان رخ داده كه نسبت به سال گذشته 41 مورد افزايش را نشان مي دهد.
همچين حجم ترافيك در محورهاي استان سمنان امسال نسبت به سال گذشته 30 درصد افزايش داشته است كه شايد بتوان ارتباط آن را با افزايش مسافرت هاي نوروزي در سال جاري مستقيم دانست.
بر اثر تصادفات جاده اي در اين استان در سال جاري 14 نفر كشته و 85 نفر نيز مجروح شده اند كه مهمترين عوامل اين تصادفات سرعت غيرمجاز، انحراف به چپ و نبستن كمربند ايمني عنوان شده است.
آمارهاي استان اردبيل نيز از 65 تصادف خبر مي دهد كه در آن 91 نفر از سرنشينان آنها مجروح و 11 نفر فوت شده اند.
آمارهاي اين دو استان نشان مي دهد كه مشت نمونه اي از يك خروار است و اگر بخواهيم آمارهاي هر استان را به صورت جداگانه منتشر كنيم.وحشت عمومي بر استان هايي مثل تهران و اصفهان كه ركورددار بيشترين تصادفات و كشته هستند، غالب خواهد شد.
بحراني قابل مقايسه با ايدز
هفتم آوريل(18 فروردين)روز جهاني سلامت بود. از آنجايي كه سوانح جاده اي به بحراني قابل مقايسه با ايدز تبديل شده است، امسال با شعار ايمني جاده ها به اين روز در سطح وسيع و جهاني پرداخته شد.
ركورددار بودن ايران در زمينه تلفات ناشي از سوانح رانندگي به نسبت جمعيت آن خبري بود كه در اين روز در رسانه هاي خارجي شگفتي ساز شد. كه آمارهاي ارايه شده در اين زمينه، از سوي سازمان بهداشت جهاني درباره ر اين موضوع كه ايران به نسبت جمعيت خود از تلفات ناشي از سوانح رانندگي بسياري برخوردار است، تاكيد مي كند.
در سال 2000، 900 هزار نفر در اثر تصادفات رانندگي جان باخته اند و 24 ميليون نفر نيز مصدوم شده اند كه تعداد كشته شدگان ايراني، بر اثر حوادث رانندگي در اين سال، 17 هزار نفر بوده است.
وضعيت ايران از نظر تعداد تصادفات نامطلوب تر از ساير كشورها است، به طوري كه مي توان گفت همتراز با كشورهاي اتيوپي، چين، نپال و بنگلادش هستيم. در ايران 33 كشته به نسبت 10 هزار وسيله نقليه وجود دارد، در حالي كه اين آمار در ژاپن 4/1، استراليا 8/0، مالزي 5/5 و در تركيه 5/12 كشته به ازاي هر 10 هزار وسيله نقليه است.
نگاهي به آمار سال 98 ميلادي نيز نشان مي دهد كه از 1 ميليون و 200هزار نفر كشته در تصادفات جاده اي در دنيا، سهم ايران 18 هزار كشته بوده است و با توجه به آمارهايي كه در بالا ارايه شد بايد گفت ميزان مرگ و مير به ازاي هر 10هزار خودرو در كشورهاي پيشرفته از 5/1 تا 5/2 كشته يا ميانگين 4كشته است درحالي كه اين رقم در ايران 33 كشته به ازاي هر 10 هزار خودرو است. هزينه صدمات ناشي از ترافيك جاده اي در جهان 250 ميليارد دلار است كه اين ميزان در كشورهاي كم يا متوسط درآمد، 65 ميليارد دلار و در كشور ما حداقل هزينه ها 2000 ميليارد تومان است.
ايمني جاده اي 
در مجموع چيدمان آمارهاي استاني، كشوري و جهاني ارايه شده از سازمان هاي داخلي و خارجي نشان مي دهد ايمني جاده اي به صورت شانسي اتفاق نمي افتد و نياز به تلاش در بخش هاي مختلف جامعه دارد.
ايمني جاده اي به معني داشتن جاده اي بدون اتفاق است كه اين امر نياز به تلاش همه بخش هاي جامعه دارد و اتفاقي نيست، با وجود پيشرفت هاي گسترده در ايمني جاده اي در دهه هاي گذشته، حدود 2/1 ميليون نفر در هر سال، در سراسر جهان به علت حوادث جاده اي جان خود را از دست مي دهند.
در اين حوادث بين 20 تا 50 ميليون نفر به شدت آسيب مي بينند و علاوه بر از بين رفتن خانواده ها و تضعيف اقتصاد كشورها، زيان هاي قابل توجهي به جوامع وارد مي كنند. بيش از نيمي از قربانيان در سراسر جهان را افراد 15 تا 46 سال تشكيل مي دهند كه اين ميانگين سني در ايران 20 تا 30 سال است. سهم كشورهاي در حال توسعه از اين ميزان 90 درصد كل تلفات جاده اي است كه بر اساس ادعاي سازمان بهداشت جهاني(who)اين تلفات قابل پيشگيري است. وضع قوانين جدي پيرامون استفاده از كمربند ايمني در حين رانندگي و اولويت بخشيدن به ايمني عمومي به هنگام احداث جاده ها در كنار مورد توجه قرار دادن تحمل سرعت هاي چندگانه در جاده ها، جديت در اجراي قوانين، ارتقاي آگاهي مردم درباره نكات مرتبط با ايمني خودرو، عدم رانندگي در زمان خستگي و مصرف انواع مواد و دارو و نصب علايم جاده اي معيارهايي است كه سازمان بهداشت جهاني براي جاده ها و معابر ايمن و بدون تصادف اعلام كرده است.
بهرام هوشيار يوسفي