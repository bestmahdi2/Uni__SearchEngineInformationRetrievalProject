دانشگاه خليج فارس
* تاريخچه:  استان بوشهر با مساحت 27653 كيلومتر مربع در جنوب ايران و در كرانه هاي نيلگون خليج فارس واقع شده است و پيشينه تاريخي اين استان به دوران تمدن ايلامي در هزاره سوم قبل از ميلاد مي رسد. علاوه بر جايگاه و اهميت اين منطقه در تاريخ ايران باستان، دوران پس از اسلام نيز اين منطقه از اعتبار و جايگاه علمي خاصي برخوردار بوده است كه نمونه بارز آن مدرسه سعادت است كه در سال 1317 در اين شهر ساخته شده و پس از دارالفنون تهران از جمله قديمي ترين مدارس به سبك جديد در ايران محسوب مي شود. تا قبل از پيروزي انقلاب اسلامي هيچ نوع مؤسسه يا مركز دانشگاهي به معناي واقعي در اين استان وجود نداشت ولي امروزه مراكز و مؤسسات آموزش عالي متعددي در استان بوشهر وجود دارند كه چهره اي علمي و فرهنگي به استان بخشيده اند كه در ر أس آنها دانشگاه خليج فارس به عنوان قطب دانشگاهي منطقه قرار دارد. اين دانشگاه بنا به فرمان مقام معظم رهبري در سفر به استان بوشهر در سال 1370 كلنگ زني شده و در بهمن ماه 1371 به دست رياست جمهور محترم وقت افتتاح گرديد. تا سال 1375 نام آن دانشگاه بوشهر بود كه با تصويب شوراي گسترش آموزش عالي نام «خليج فارس» بر آن نهاده شد. با آن كه از شروع فعاليت اين دانشگاه حدود 12 سال بيشتر نمي گذرد ولي به جرأت مي توان گفت اين دانشگاه اكنون به يك دانشگاه مادر در سطح منطقه تبديل شده و پيشرفت قابل ملاحظه اي به خصوص در طي سالهاي اخير داشته است.
* دانشكده ها، امكانات تحقيقاتي و مطالعاتي:
اين دانشگاه هم اكنون داراي 36566 متر مربع فضاي آموزشي و كمك آموزشي و همچنين 38131 متر مربع فضاي رفاهي و عمومي شامل 46 مركز آزمايشگاهي، كارگاهي، لابراتوار و مراكز it و همچنين چهار دانشكده شامل مهندسي، علوم پايه، ادبيات و علوم انساني، كشاورزي و منابع طبيعي است كه سه دانشكده اول در شهر بوشهر و دانشكده كشاورزي در شهر برازجان در 60 كيلومتري بوشهر واقع شده است. رشته هاي تحصيلي در دانشكده مهندسي عبارتند از: مهندسي عمران، مهندسي مكانيك گرايش سيالات، مهندسي كشتي سازي و مهندسي شيمي گاز در مقطع كارشناسي و مهندسي عمران با گرايش سازه در مقطع كارشناسي ارشد.
رشته هاي تحصيلي دانشكده علوم پايه عبارتند از:  شيمي، فيزيك، رياضي محض، آمار در مقطع كارشناسي و رشته شيمي- فيزيك در مقطع كارشناسي ارشد.
رشته هاي تحصيلي در دانشكده ادبيات و علوم انساني عبارتند از: مديريت صنعتي، مديريت بازرگاني، حسابداري، زبان و ادبيات عرب و زبان و ادبيات انگليسي در مقطع كارشناسي و رشته كتابداري در مقطع كارداني.
و بالاخره دانشكده كشاورزي و منابع طبيعي كه داراي دو رشته تحصيلي باغباني و شيلات در مقطع كارشناسي است.
همچنين اين دانشگاه داراي يك مركز مطالعات و تحقيقات محيط زيست است كه در آن در زمينه  مسائل محيط زيست منطقه و بيولوژي دريا فعاليت مي شود.
* اعضاي هيأت علمي و دانشجو:
هم اكنون تعداد 120 عضو هيأت علمي تمام وقت و 80 عضو هيأت علمي حق التدريس در اين دانشگاه مشغول آموزش و پژوهش مي باشند كه از اين تعداد 36 نفر با مدرك دكتري مي باشند و نسبت اعضاي هيأت علمي به دانشجو يك به 5/24 است. ضمناً 70 نفر دانشجوي دكتري نيز در دانشگاههاي داخل و خارج كشور به صورت بورسيه و يا مأمور به تحصيل مشغول به ادامه تحصيل مي باشند كه با اتمام تحصيلات، به اعضاي هيأت علمي دانشگاه اضافه خواهند شد.
* امكانات و خدمات رفاهي:
در بخش رفاهي مي توان به افتتاح دو خوابگاه دخترانه در سال گذشته هر كدام به ظرفيت دويست نفر در شهرهاي بوشهر و برازجان اشاره نمود كه تا حدي باعث بهبود وضع خوابگاهي دانشگاه گرديده است. گرچه پوشش خوابگاهي دانشجويان اين دانشگاه از سطح متوسط دانشگاههاي كشور بالاتر است، ولي هنوز مشكلات عديده اي به خصوص جهت اسكان دانشجويان پيش روي مي باشد كه با توجه به محدوديت مسكن اجاره اي جهت دانشجويان مجرد در اين شهر، داوطلبان بايستي قبل از انتخاب اين دانشگاه، اين موضوع را مورد بررسي قرار دهند. هم اكنون سه خوابگاه دانشجويي پسرانه با ظرفيت حدود 900 نفر و چهار خوابگاه دخترانه با ظرفيت حدود 950 نفر در اين دانشگاه موجود است.
سال گذشته با پيگيري هاي به عمل آمده ساختمان جديد سلف سرويس دانشگاه نيز افتتاح گرديد كه با راه اندازي آن فضاي بسيار مناسب تري جهت سرو غذا بوجود آمده است.
اين دانشگاه داراي يك سالن سرپوشيده ورزشي و يك سالن آمفي تئاتر و سه سالن كنفرانس است و جهت فعاليت هاي فوق برنامه نيز چندين كانون فرهنگي هنري از جمله كانون هاي قرآن و عترت، صنايع دستي، هنرهاي تجسمي، نمايش، فيلم و عكس، هلال احمر، موسيقي و كانون انديشه اسلامي راه اندازي و تجهيز گرديده كه دانشجويان در اوقات فراغت مي توانند در برنامه هاي اين كانون ها مشاركت نمايند.
يكي ديگر از بخش هاي دانشجويي دانشگاه، انجمن هاي علمي دانشجويي است. در اين دانشگاه به تعداد رشته هاي تحصيلي موجود، انجمن علمي وجود دارد كه دانشجويان به فعاليت هاي علمي مختلف مي پردازند.
در سال تحصيلي گذشته درصد قبولي شركت كنندگان در آزمون كارشناسي ارشد اين دانشگاه از متوسط كل كشور بسيار بالاتر بوده است. به طور كلي متوسط قبولي دانشجويان در مقطع كارشناسي ارشد در سال گذشته 4/16 درصد بوده است.
* نشاني: بوشهر- دواس- دانشگاه خليج فارس