سخنراني «آنتوان بكه» و «آن سانگ سو» در موزه هنرهاي معاصر
در حاشيه برگزاري نمايشگاه طراحان گرافيك سه قاره «آنتوان بكه» از كشور هلند و از پيشروان گرافيك معاصر اين كشور و «آن سانگ سو» از كره جنوبي يكي از طراحان برجسته كره جنوبي روز يكشنبه 19 بهمن ماه رأس ساعت 16 در موزه هنرهاي معاصر تهران به ايراد سخن مي پردازند.
«آنتوان بكه» هنرمند هلندي طراحي فضاي موزه ها را برعهده داشته و كتاب ها، نشريات، لوگوها، نشان ها، كاتالوگ ها، پيام هاي تجاري و تلويزيوني، بسته بندي، بازي هاي كودكان و برنامه هاي تبليغاتي و پوسترهاي بسياري را طراحي كرده است.
«بكه» سخنراني و كارگاه هاي آموزشي بسياري را در سراسر جهان برپا مي كند و در هيئت هاي داوري بسياري شركت داشته است. در سال هاي اخير نمايشگاه هايي از آثار او برگزار شده است. از آن جمله «پني هايي از بندرگاه» و «يك بررسي اجمالي» در موزه هواستدي ليك آمستردام، «ناب بودن» در اورلئان(1998)- «زندگي خياباني» در شهر تولوز فرانسه(1999)- «روح و جسم» در اوزاكاي ژاپن(2000)«براي آنتوان بكه هيچ چيز ممنوع نيست» در اينترول فرانسه در 2002 بوده است.
ديگر سخنران دعوت شده «آن سانگ سو» يكي از طراحان برجسته كره جنوبي از تأثيرگذارترين طراحان گرافيك در آسياي شرقي است. دستاوردهاي او در زمينه كار با حروف كره اي، نامي مشهور از او ساخته و طي سال ها كار در اين زمينه، تحولي بنيادين در كاربرد حروف سنتي زبان و خط ايجاد كرده است و آن را به ابزاري تبديل كرده است. ابزاري كه ويژگي هاي لازم براي كاربردهاي كامپيوتري، گرافيك و ديگر مسائل مربوط به آن را داراست.