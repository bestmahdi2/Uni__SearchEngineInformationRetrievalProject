سايه روشن نشر
لوح فشرده ناقص
فرهنگ فارسي دكتر معين كه سه سال پيش به نام فرهنگ جامع امير كبير روي لوح فشرده منتشر شده بود بر خلاف آنچه روي جلد اين لوح  ها نوشته شده، قابليت استفاده روي سيستم هاي عامل meو xp را ندارد.
براي آن كه اين لوح هاي فشرده در سيستم عامل ويندوز xp قابل استفاده شود بايد يك قلم مخصوص را از سايت اينترنتي اميركبير روي كامپيوتر شخصي نصب كرد.
اما اين قلم هم كاري از پيش نمي برد و اين فرهنگ همچنان با اين دو سيستم عامل كامپيوتري غير قابل استفاده است. ويندوز me نيز اصلاً با اين برنامه سازگاري ندارد.
برنامه نويس اين برنامه گفت كه اين فرهنگ را براي استفاده در سيستم عامل ويندوز 98 و 2000 و عربي سفارش داده بودند. در همان سال كه انتشارات امير كبير سفارش اين برنامه را داده بود، سيستم هاي عامل me و چندي بعد xp نيز به بازار آمدند.
اين لوح هاي فشرده علي رغم آنچه مشاور فرهنگي موسسه امير كبير مي گويد از لحاظ تعداد لغات هم اندازه لغتهاي نسخه چاپي فرهنگ معين نيست.
دكتر مرتضي كاخي مي گويد: «تفاوت اين لوح هاي فشرده با فرهنگ دكتر معين تنها اضافه شدن عكس هاي جديد و فيلم هايي درباره برخي از اصطلاحات و كلمه ها است.» او همچنين اضافه مي كند كه فرهنگ حاضر بخش اعلام فرهنگ معين را به همراه ندارد.
با اين حال برخي از لغات در اين فرهنگ ديجيتالي وجود ندارند كه از آن جمله مي توان به لغت «دغ» به معناي زميني كه در آن علف نمي رويد، اشاره كرد. با اين كه فرهنگ ديجيتالي معين از نسخه چاپي واژه اي بيشتر ندارد با اين حال گردانندگان انتشارات اميركبير تصميم گرفته اند كه نام فرهنگ را عوض كنند. علاوه بر نوشته روي جعبه و خود لوح ها، علامت اين فرهنگ روي صفحه كامپيوتر نيز همان نشان انتشارات اميركبير است.
دكتر كاخي از علت تغيير نام اين فرهنگ بي اطلاع است و قنبري مدير انتشارات معين نيز درباره اين اتفاق گفتگو نمي كند. دكتر مهدخت معين، استاد دانشكده ادبيات علامه طباطبايي، نسبت به اضافه شدن نام ديگري به فرهنگ پدرش معترض است.
او با بيان اين مطلب كه حقوق مادي آثار فرهنگي پس از سي سال از درگذشت مولف از تيول خانواده مولف خارج مي شود، تأكيد كرد: «حقوق معنوي آثار همچنان برجاست و وزارت ارشاد بايد مراقب ضايع نشدن اين حقوق باشد.»
دكتر كاخي نيز با ابراز تاسف از وضعيت چاپ و نشر فرهنگ واژگان در ايران گفت: «متاسفانه در ايران از روي فرهنگ انگليسي حييم و فرهنگ فارسي معين و دهخدا عده اي فرهنگ مي نويسند و با بالا و پائين كردن چند كلمه آن را به نام خود منتشر مي كنند.»
انتشارات اميركبير قرار است به زودي كار روي نسخه جديد اين فرهنگ را آغاز كند. عكس و فيلم هاي جديدي بايد به اين دو لوح فشرده اضافه شوند.
مسئول شركتي كه لوح فشرده موجود در بازار را طراحي كرده است، در اين باره گفت كه اگر بودجه كار جديد تأمين شود به زودي كار را آغاز خواهند كرد.
منصور وحيدي فر يكي از كارمندان بخش فرهنگي انتشارات اميركبير نيز مي گويد كه با آماده شدن نسخه جديد آنها كه نسخه قديمي را دارند مي توانند با مراجعه به كتاب فروشي ها اين نسخه را با پرداخت مابه التفاوت با نسخه جديد عوض كنند.