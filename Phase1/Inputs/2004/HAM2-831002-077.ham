مراحل بازسازي ارگ بم تا چهار سال ديگر به پايان مي رسد
فارس: مدير ميراث فرهنگي و گردشگري استان كرمان گفت: كارهاي پژوهشي و تحقيقاتي مراحل بازسازي ارگ بم در حال اتمام است و پيش بيني مي شود كه مراحل بازسازي آن تا چهار سال ديگر به پايان برسد.
محمد سام كه در آستانه سالگرد زلزله بم با خبرنگار اجتماعي فارس سخن مي گفت افزود: بسياري از گردشگران خارجي براي بازديد از ارگ بم به استان كرمان سفر مي كردند. اما پس از زلزله و تخريب اين اثر تاريخي، تنها 15 درصد از گردشگران به اين استان سفر مي كنند.
به گفته وي به خاطر حادثه دلخراش زلزله بم، آمار بازديد گردشگران خارجي از استان كرمان 80 درصد كاهش يافته است. سام اظهار اميدواري كرد با بازسازي ارگ بم دوباره شاهد حضور توريست هاي خارجي در اين استان باشيم. وي درباره برنامه هاي سازمان ميراث فرهنگي و گردشگري اين استان در خصوص جذب گردشگر گفت: سازمان ميراث فرهنگي و گردشگري استان كرمان، محور تمام تلاش و فعاليت هاي خود را براي بازسازي ارگ بم قرار داده و آن را در يك برنامه چهار ساله تدوين كرده است.
مدير ميراث فرهنگي و گردشگري استان كرمان، اعتبارات بازسازي ارگ بم را يك ميليارد و 300 ميليون تومان براي سال جاري عنوان كرد و گفت: با كمك هايي كه از سوي سازمان هاي مختلف براي بازسازي ارگ بم انجام شده، مشكل اعتباري وجود ندارد.
سام، به از بين رفتن ساير آثار تاريخي بم اشاره كرد و گفت: بازار قديمي بم، چند امامزاده و قلعه نيز در حادثه زلزله بم از بين رفتند كه همزمان با بازسازي ارگ بم اين اماكن نيز بازسازي خواهند شد.