درخواست مديرعامل زمزم از مديرعامل صدا و سيما
محمدرضا تقوي منش مديرعامل شركت زمزم با ارسال نامه اي به مهندس ضرغامي مديرعامل سازمان صدا و سيما، خواستار برگزاري ميزگرد علمي و فني در شبكه هاي اين سازمان درباره مصرف نوشابه شد.
در اين نامه آمده است: همانگونه كه استحضار داريد اخيرا تبليغات منفي گسترده اي عليه مصرف نوشابه در كشور در جرايد و رسانه ها به ويژه شبكه هاي مختلف سيماي جمهوري اسلامي ايران در جريان است. مواضع يك سويه و بعضا غيرفني و حرفه اي كه اثرات قابل توجهي نيز بر مصرف كنندگان مي گذارد در هر محكمه اي غيرمنصفانه و غيرمنطقي است. اين شركت به عنوان عمده ترين توليدكننده محصولات نوشيدني در كشور كه صاحب نام معتبر بين المللي زمزم است حق خود مي داند كه در آن رسانه ملي با ارائه ديدگاه هاي فني و اقتصادي و علمي خود، مخاطبين را در موضع عادلانه و واقعي قضاوت قرار دهد.
گروه كارخانجات زمزم آمادگي دارد تا با حضور كارشناسان خود در يك ميزگرد با حضور مدعيان اصلي موج اخير ضد نوشابه ديدگاه هاي خود را در معرض عموم جامعه قرار دهد. لذا مستدعي است دستور فرماييد در هر يك از شبكه هاي پربيننده سيماي جمهوري اسلامي ايران كه مصاحبه ها و گزارش هاي عديده ضدنوشابه پخش شده است ميزگرد علمي و فني با حضور كارشناسان اين صنعت و متخصصان محترم با مواضع مخالف برگزار شود.