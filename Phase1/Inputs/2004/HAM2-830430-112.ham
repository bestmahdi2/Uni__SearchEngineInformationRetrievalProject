رئيس مجمع تشخيص مصلحت نظام:
بازسازي بم بايد براي آيندگان الگو شود
كرمان - خبرگزاري جمهوري اسلامي: رئيس  مجمع  تشخيص  مصلحت  نظام  در فرودگاه  بم  گفت : بازسازي  شهرزلزله  زده  بم بايد براي  آينده  و آيندگان  الگو شود.
آيت اله هاشمي رفسنجاني  ديروز در فرودگاه شهر بم  در جمع  خبرنگاران  يادآور شد: زلزله  بم  تجربيات  و نكته هاي  فراواني به  ما آموخت  كه  نبايد به  فراموشي  سپرده  شود.
وي  افزود: به دنبال  وقوع  زلزله دلخراش  بم  سياست هاي  كلي  نظام  و مجمع  تشخيص مصلحت  در راستاي  پيشگيري ، مديريت  بحران  و بازسازي  قرار گرفت .
رئيس  مجمع  تشخيص  مصلحت  نظام  از زلزله  بم  به  عنوان  تجربه اي  تلخ  ياد كرد و گفت : براي  پيشگيري  از خسارات  سنگين  زلزله  و نيز امداد و نجات  برنامه هاي  خوبي  در حال  طراحي  است . وي  همچنين  تصريح  كرد: اميدواريم  در بازديد از شهر زلزله  زده  بم  بازسازي اين  شهر بصورت  اساسي  و بنيادي  آغاز شده باشد و اسكان  موقت  مردم  اين  ديار نيز روند مطلوبي  داشته  باشد.
رئيس  مجمع  تشخيص  مصلحت  نظام  در ادامه  سفر سه روزه  خود به  استان  كرمان  پيش از ظهر ديروز از روند بازسازي  روستاي  خواجه  عسكر بم  ديدن  كرد.
رئيس  بنياد مسكن  انقلاب  اسلامي  درجريان  بازديد حجت الاسلام  والمسلمين  اكبرهاشمي رفسنجاني  در  گزارشي  از روند بازسازي  روستاهاي  زلزله  زده  بم  گفت : اين  واحدها با مشاركت  موسسات  خيريه  و تشكل هاي  غير دولتي  ساخته  مي شود.
محمد سعيدي  كيا افزود: تاكنون  10 تشكل  غيردولتي  ساخت  2880 واحد مسكوني روستايي  را در بخش  مركزي  شهرستان  بم  بر عهده  گرفته اند.
سعيدي  كيا تسهيلات  پرداختي  را 45ميليون  ريال  وام  بانكي  و 15 ميليون ريال  كمك  بلاعوض  اعلام  كرد. به  گفته  وي  همه  مصالح  ساختماني  اين  واحدها توسط بنياد مسكن  انقلاب  اسلامي تامين  مي شود.
رئيس  مجمع  تشخيص  مصلحت  نظام  در ادامه  سفر خود به  شهرستان  بم  از ميهمان شهر معصوميه  و نيز مراحل  احياي  قنوات  اين  شهرستان  ديدن  كرد و ازنزديك  در جريان  مسائل ، مشكلات  و كمبودهاي  اهالي  اين  ميهمان  شهر قرار گرفت.