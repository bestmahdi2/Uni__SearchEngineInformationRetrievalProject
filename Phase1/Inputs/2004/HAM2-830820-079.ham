با تكميل تحقيقات مقدماتي
ارسال پرونده 304سرقت زنجيره اي اصفهان به تهران
گروه حوادث: پرونده 304 مورد سرقت طلاجات كودكان توسط يك زن و شوهر در 23استان كشور براي ادامه تحقيقات به تهران فرستاده خواهد شد.
به گزارش خبرنگار ما با ابلاغ ويژه رئيس كل دادگستري استان اصفهان، قاضي طباطبائي مسئول رسيدگي به پرونده 304مورد سرقت طلاجات كودكان شده است. به گفته يك منبع آگاه در دادگستري استان اصفهان به دليل گستره وسيع فعاليت اين زوج تبهكار در سطح كشور، پس از تكميل تحقيقات مقدماتي در شهر اصفهان، پرونده براي ادامه رسيدگي به تهران فرستاده خواهد شد.بنابر اين گزارش بهروز 33ساله اهل بم و بزرگ شده زاهدان و همسرش آناهيتا 30ساله اهل اردبيل از سال 1380 تا سال جاري با فريب يا زور 304 فقره سرقت طلاي دختران خردسال، جوان و نوجوان را انجام داده اند.بنابر اين گزارش در پرونده مواردي از تعرض نيز گزارش داده شده است. بهروز از توانايي خود در تغيير چهره مي گويد: سوژه هاي خود را عموماً قبل از سرقت انتخاب مي كرديم، آنها را فريب مي داديم، يا مي ترسانديم و اصولاً دختراني را انتخاب مي كرديم كه از نظر بدني ضعيف باشند و قدرت مقابله و مقاومت نداشته باشند.او اضافه مي كند: با خودرو در مسير تردد دختران قرار مي گرفتيم و از آنها آدرس نانوايي يا مدرسه و يا يك محل نزديك به آن جا را مي پرسيديم و با چرب زباني اعتماد دختران را به خود جلب كرده و آنها را سوار ماشين مي كرديم، همين كه به محل خلوتي مي رسيديم با زور و ايجاد ترس و وحشت سوژه ها را وادار مي كرديم طلاهاي خود را تسليم كنند. بعد كه آنها را پياده مي كرديم تهديدشان مي كرديم كه اگر پشت سرشان را نگاه كنند يا فرياد بزنند و كمك بخواهند شديداً تنبيه شان مي كنيم. دختران بيچاره هم تا مدت ها بعد از فرار ما حتي جرأت نمي كردند فرياد بزنند يا از جاي خود تكان بخورند.اين سارق در ادامه گفت: رمز كار من داشتن قيافه ظاهر الصلاح بود. بدين ترتيب كه ريش مي گذاشتم و... هميشه وسايل گريم در صندوق عقب اتومبيل همراه داشتم و با آن تغيير چهره مي دادم تا كسي شك نبرد.
آناهيتا، همسر و همدست بهروز نيز به خبرنگار ما گفت: من مجبور به همدستي با بهروز بودم چون او مرتب مرا كتك مي زد و من جرأت كوچك ترين اعتراضي نداشتم. بهروز به تمام زن ها مشكوك است و همسر اولش را نيز به همين خاطر طلاق داده، اگر چه خودش مي گفت كه زن اولش بدون گرفتن مهريه از دست او فرار كرده و به نقطه نامعلومي رفته است.با دستگيري متهمان پرونده در شهرستان نطنز، تحقيقات مقدماتي در دادگستري استان اصفهان آغاز شده است.