زوج  هاي تهراني رويش حساب كنند
وام دوميليون توماني
وقتي كه زمستان گذشته شهرداري تهران اعلام كرد قصد دارد به هر يك از دختران و پسران كه ازدواج مي كنند يك ميليون تومان وام پرداخت كند، خيلي ها گمان كردند كه اين فقط يك ژست مديريتي براي شهردار جديد تهران است وچنين اقدامي عملي نيست، به نتيجه نمي رسد و مثل خيلي از وعده هاي مسوولان در پيچ و خم جلسات و بحث ها وكميسيون ها به وادي فراموشي سپرده مي شود و شرمندگي به جا مي گذارد، اما وقتي كه دراواخر سال كليات آيين نامه اي كه شهرداري براي پرداخت اين وام تهيه كرده بود در شوراي شهر به تصويب رسيد موضوع وام از طرف عام و خاص جدي گرفته شد و هر از چند گاهي خبري از آن به گوش رسيد.
واعظي، عضو شوراي شهر تهران مي گويد موضوع بالا رفتن سن ازدواج در تهران و عوارض و پيامدهاي آن كه در نهايت به ناهنجاري هاي اجتماعي و افزايش ارتكاب جرم مي انجامد، پيش از مطرح شدن بحث وام ازدواج دغدغه ونگراني اعضاي شوراي شهر بود و وقتي شهردار اعلام كرد قصد پرداخت چنين وامي را دارد، اعضا از آن استقبال كردند، اما تصويب آيين نامه پرداخت وام به كاركارشناسي و بررسي در كميسيون هاي مربوط نياز دارد.
اما يكي ديگر از اعضا مي گويد در اين آيين نامه ابهاماتي وجود دارد كه رفع آن به سادگي ممكن نيست. قضيه اين است كه زوج هاي متقاضي بايد ثابت كنند تهراني هستند و در اين شهر زندگي مي كنند. به نظر او ممكن است بسياري از زوج ها ازشهرهاي نزديك براي ازدواج به تهران مراجعه كنند و بعد از عقد پيگير دريافت وام بشوند. خيلي از متقاضيان ممكن است اهل كرج، سمنان، چالوس يا هر شهر ديگري باشند. واعظي هم اين مشكل را از ابهامات آيين نامه مي داند كه هنوز راه حلي براي آن عنوان نشده است، به نظر او اسنادي مانند شناسنامه صادره ازتهران مي تواند چنين مشكلي را حل كند اما باز هم بايد بيشتر بررسي شود. با اين وجود واعظي تاكيد مي كند كه اين آيين نامه به زودي تصويب مي شود و زوج هاي تهراني كه در سال 83 ازدواج مي كنند، مي توانند به اتفاق هم مجموعا 2 ميليون تومان وام دريافت كنند.
گرچه از دلگرمي هاي واعظي به جوانان تهراني اينگونه بر مي آيد كه هيچ مانعي بر سر پرداخت وام وجود ندارد و به زودي كار پرداخت شروع مي شود، اما هنوز موضوع نحوه پرداخت و نحوه بازپرداخت و شرايط وام و خيلي از جزييات مشخص نشده است در حال حاضر برخي از اعضاي شورا اصرار دارند كه علاوه بر تنظيم يك سيستم شفاف و قانونمند كه راه نفوذ هر نوع پارتي بازي و زدوبند را مسدود كند، راهكاري در نظر گرفته شود تا زوج ها بلافاصله پس از تسليم مدارك پس از گذشت دو تا سه روز موفق به دريافت وام شوند. به نظر اين گروه از اعضاي شوراي شهر، اگر اين وام هم مثل وام هاي 400 هزار توماني باعث سرگرداني و معطلي جوانان در ادارات و بانك ها شود، نتيجه مورد نظر مسوولان عايدشان نخواهد شد و مشكل چنداني را از جوانان حل نخواهد كرد. از سويي ديگر اعضاي شوراي شهر بر اين نظرند كه بازپرداخت وام هم بايد به گونه اي باشد كه زوج هاي تهراني مشكل چنداني را در ابتداي زندگي تحمل نكنند و براي پرداخت اقساط ماهيانه وام در مضيقه قرار نگيرند. به نظر مي رسد فعلا نكته مهم در بحث وام ازدواج شهرداري تهران اين باشد كه شهرداري و شوراي شهر مصمم به پرداخت آن در سال 83 هستند و بحث هاي عمده بر سر بررسي آيين نامه تنظيمي شهرداري است. واعظي مي گويد: حتي بودجه اين وام هم در نظر گرفته شده و از محل رديف 17 بودجه، 20ميليارد تومان اعتبار براي آن اختصاص داده شده است. با وجود اين، بودجه مورد نظر چندان كافي به نظر نمي رسد. درسال گذشته 56 هزار ازدواج در دفاتر ثبت ازدواج به ثبت رسيده است و در حاليكه بودجه 20ميلياردي نياز 10هزارزوج را برطرف مي كند، بنابراين يكي از نگراني ها مي  تواند اين باشد كه بودجه شهرداري در سال 83 برطرف كننده نياز متقاضيان وام نبوده و تهراني ها در مقابل دريافت وام ازدواج از برخي خدمات عمراني و رفاهي شهري محروم شوند.
فارغ از همه اين ابهامات و سوالات مطرح شده در مورد اعطاي وام ازدواج 2 ميليون توماني به هر زوج، اعضاي شوراي شهر تهران مصمم به عملي كردن اين طرح اميدوارند كه بتوانند آمار ازدواج در پايتخت را با اين كار افزايش و ميانگين سن ازدواج را كاهش بدهند، مشكلات ازدواج را از پيش پاي جواناني بردارند و در نهايت از ناهنجارهاي اجتماعي كم كنند. اتفاقا خيلي از جوان هاي تهراني هم چشم به راه تصويب آيين نامه اين وام هستند تا زمان پرداخت آن اعلام شود. آنها فعلا بايد به اين فكر كنند كه روي دريافت وام در سال 83 مي شود حساب كرد، اما از نحوه بازپرداخت و شرايط متقاضي و مدت زمان دريافت و بازپرداخت و خيلي از جزييات ديگر هنوز خبري نيست.