خداحافظ المپيك، خدا نگهدار شنوندگان عزيز
«موقعيت براي كره جنوبي، روي دروازه چين. آفرين آفرين دروازه بان چين، عكس العمل عالي از او... ان شاءالله... تا آخر بازي تمام موقعيت هاي اينگونه از دست بره!»
گزارشگر راديويي بازي تيم هاي اميد چين و كره جنوبي تقريبا در اكثر لحظات، بازي را با چنين جملاتي گزارش مي كرد، دقايق اول كه به راديو گوش مي كرديد احساس مي كرديد تيم ملي فوتبال ايران با يك حريف قدر در مرحله نهايي مسابقات جام جهاني بازي مي كند و نتيجه هم به سود كشورمان است. آنقدر با هيجان گزارش مي كرد كه انگار بازي را دقيقا از تلويزيون تماشا مي كني. احساس عجيبي بود، آدم دلش مي سوخت كه واقعا چرا بايد هميشه اينطور منتظر بمانيم تا تيم هاي ديگر بيايند و بازي كنند و ما نذر و نياز كنيم كه تيم حريف ما ببازد و ما به جايي برسيم.
آقاي گزارشگر كه با تمام هيجان بازي را گزارش مي كرد وسعي داشت طوري نشان دهد كه بازي متعادل شده و اميدها براي برد چين افزايش يافته است با گل دقيقه 44 كره اي ناگهان خاموش شد.
اما او هنوز نااميد نشده بود(البته ما هم همانطور)چون چيني ها بارها در مسابقات مقدماتي جام جهاني 98 فرانسه به داد ما رسيده بودند، اينبار هم او اميد داشت كه اين اتفاق بيفتد، اما هنوز دقايقي از نيمه دوم نگذشته بود و هنوز مدتي از اين اميدواري نمي  گذشت كه:« موقعيت براي كره جنوبي كيم دونگ جي و...»
و اين داستاني است كه گويا قرار است هرچند سال يك بار براي ما تكرار شود، گزارشگر بازي تمام تلاشش را كرد، ولي اين كسان ديگري بودند كه بايد تلاش مي كردند. «خداحافظ تيم اميد، خداحافظ المپيك و خدانگهدار شما شنوندگان عزيز.»
اين آخرين جملات اين مرد بود كه نمي توانست ناراحتي خود را جور ديگري روي آنتن ابراز كند.