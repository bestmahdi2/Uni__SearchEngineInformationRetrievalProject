تحو لات دانشگاهي درگفت  و گو با رئيس دانشگاه بين المللي امام خميني(ره)
در گرو يك طرح
گفت وگو: مريم وادي پور
اشاره؛ دانشگاه بين المللي امام خميني(ره)، پس از ادغام مجتمع آموزش عالي دهخداي قزوين با آن، رسماً  از سال 1371 موجوديت يافت و اكنون پس از گذشت يك دهه از عمر آن داراي 4 دانشكده معماري و شهرسازي، علوم پايه، فني و مهندسي و علوم انساني است. در حال حاضر 28 رشته تحصيلي و نزديك به 12 رشته كارشناسي ارشد در اين دانشگاه وجود داشته كه توسط 124 استاد تمام وقت تدريس مي شود. همچنين نزديك به 500 دانشجوي غيرايراني در مركز آموزش زبان فارسي دانشگاه بين المللي امام خميني(ره)اشتغال به تحصيل دارند كه پس از يك سال آموزش به رشته هاي مورد نظر خود در ساير دانشگاهها منتقل مي شوند و نزديك به 150 دانشجوي غيرايراني ديگر نيز در هر يك از رشته هاي دانشگاه تحصيل مي كنند. همشهري دانشجو اين بار پيرامون مسائل و تحولات جديد دانشگاهي با دكتر بهشتي سرشت، رئيس دانشگاه بين المللي امام خميني(ره)چالش كرده است.
* با توجه به عملكرد برنامه سوم توسعه، اولويتهاي بخش آموزش عالي در برنامه چهارم توسعه را چه مي دانيد؟
- در حال حاضر مهمترين مبنا و هدف راهبردي در برنامه چهارم توجه به توسعه علمي است كه نيازمند بسترها و زيربناهاي متعددي از جمله اعتبار و بودجه نيروي انساني كارآمد و بسترسازي براي فعاليت علمي نيروهاي انساني كارآمد است. در مجموع در برنامه چهارم توسعه بايد به بخش پژوهش و تحقيق اولويتهاي بسياري قائل شد كما اين كه كشورهاي توسعه يافته نيز درصد بسيار قابل توجه و مهمي از اعتبارات، بودجه ها و درآمدهاي خود را به بخش پژوهش و تحقيق اختصاص داده اند.
* آيا تاكنون آنچنان كه شايسته بوده است به جايگاه پژوهش در كشور و بخصوص در آموزش عالي توجه ويژه شده است يا نه؟ ضعفهاي پژوهشي جامعه كجاست؟
- متأسفانه ما از جهت نتايج پژوهشها و تحقيقات، از جايگاه مناسبي برخوردار نيستيم، اگر چه در سالهاي اخير پيشرفتهايي حاصل شده اما تا رسيدن به نقطه اي مطلوب فاصله بسياري است. در مجموع بودجه هاي پژوهشي در دانشگاهها بسيار ضعيف است. به عنوان مثال براي دانشگاه بين المللي امام خميني(ره)تنها 60 ميليون تومان بودجه پژوهش پيش بيني شده و با اين مقدار اعتبار نمي توان بسياري از كارهاي مهم و ضروري را انجام داد. به نظر مي رسد اگر اين بخش(پژوهش)مورد توجه برنامه ريزان و مسئولاني كه بودجه هاي جاري دستگاههاي دولتي را پيش بيني مي كنند، قرار بگيرد، جامعه در اين زمينه جهش بسيار خوبي خواهد داشت.
* در زمينه نحوه مديريت دانشگاهها، وضعيت دانشگاهها را از اين جهت با توجه به مسائل و مشكلات بي شماري كه تاكنون دانشگاهها با آنها مواجه بودند چگونه ارزيابي مي كنيد؟
- همواره بزرگان كشور و مديران تأكيد داشته اند كه سخت ترين بخش مديريتي كشور در حوزه دانشگاههاست چرا كه آنها نهادهاي عظيم علمي هستند كه به واسطه وجود گروههايي نظير دانشجويان و اساتيد از ديدگاهها و اهداف بالايي برخوردارند. نگاههاي آرمانگرايانه جوانان متعهد در دانشگاهها ساري و جاري است. به عبارتي دانشگاهها «ميزان الحراره» جامعه بوده و نگاهشان به مسائل كشور همواره «خط مقدمي» است. با توجه به اين خصوصيات مديريت در دانشگاهها به واسطه اين كه بايد توسعه علمي را مهمترين اولويت كاري خود دانسته و به مباحث فرهنگي، سياسي، اقتصادي و... درون خود نيز توجه داشته باشند با مسيري پرفراز و نشيب روبه رو شده است بويژه اين كه گاهي دخالتهاي بيرون دانشگاهها در اداره آنها، مشكلات خاصي را به همراه آورده است.
* در اين باره مهمترين چالشهاي پيش روي مديريت دانشگاهها را چه مباحثي مي توان دانست؟
- بحث ساختار دانشگاهها و تحول در ساختار آموزش عالي از مهمترين چالشهاي پيش روي دانشگاههاست. تمامي دانشگاهها اكنون منتظر نهايي شدن لايحه اصلاح ساختار وزارت علوم و دانشگاهها هستند كه در صورت ابلاغ،  دست مديريت دانشگاهها را در بسياري موارد باز و آنها را مستقل خواهد كرد. تمركززدايي با هدف توجه بيشتر دانشگاهها به توسعه خود در اولويت اين لايحه است.
* توسعه دانشگاهها در نظر شما چه تعريفي داشته و از چه ويژگي هايي برخوردار است؟
- دانشگاهها را بايد به دسته هاي مختلف تقسيم كرد چرا كه بخشي از دانشگاهها در حال توسعه هستند كه مشكلات آنها بيشتر از دانشگاههايي است كه گاهي بيش از نيم قرن از قدمت آنها مي گذرد. بر اين اساس توجه به دانشگاههاي در حال توسعه كه عمدتاً  در استانهاي محروم كشور مستقر هستند، امري ضروري است چرا كه اين امر سبب مي شود مهاجرت در اين استانها به حداقل رسيده و نيروهاي انساني آنها توسعه پيدا كند اين توسعه بايد به نحوي باشد كه تمركززدايي جمعيت را به دنبال داشته باشد. به علاوه براي رسيدن دانشگاهها به توسعه بايد به جايگاه و منزلت دانشگاهها توجه بسياري شده و مديريت آنها را نيز از اعتبار و منزلت خاصي كه حافظ احترام و حرمت دانشگاهيان باشد، برخوردار كرد.
* شما به حفظ حرمت دانشگاهيان اشاره كرديد اين امر چگونه محقق خواهد شد؟
- دانشگاه نهادي حساس و ظريف بوده كه نمي توان به آساني با آنها برخورد كرد. بايد از اظهار نظر هاي غيركارشناسي نسبت به دانشجو، دانشگاه و استاد پرهيز كرده و فضايي به وجود آورد كه كمترين تنشي در دانشگاهها ايجاد نشود تا بتوان در هر زمينه اي بدون تشنج هدف توسعه علمي را پيگيري كرد.
* در شرايط كنوني و با توجه به توسعه روزافزون علوم و تكنولوژي، بحث استقلال دانشگاهها تا چه اندازه مي تواند در كاركرد دانشگاهها مؤثر بوده و داراي ضرورت باشد؟
- استقلال، از ضرورتهاي اصلي دانشگاههاست چرا كه آنها بايد اختياراتي كامل داشته تا در چارچوب قوانيني كه برايشان تصويب و ابلاغ شده عمل كنند و از دستگاههاي بيرون دخالتي در امور دانشگاهها نداشته باشند در زمينه ساختار اداري و استخدام استاد و كارمند نيز اين استقلال ضروي است البته اخيراً سازمان مديريت و برنامه ريزي كشور بسياري از اختيارات خود را در استخدام به دانشگاه ها منتقل كرده است، اين خودگام بسيار مؤثري در راه استقلال دانشگاه ها بود. با تصويب قانون هيأت امنا، كه مستقيماً در جهت استقلال دانشگاه هاست نيز خودكفايي دانشگاه ها مورد توجه قرار گرفته و بايد تلاش شود تا دانشگاه ها با استقلالي همه جانبه بتوانند با قدرت و تمكين مالي بالا به مسائل خود در زمينه تربيت نيروي انساني بپردازند،  چرا كه ارزش نيروي انساني متخصص از ده ها چاه نفت بيشتر است. امروز ژاپن در قله توسعه بودن خود را مديون نيروي انساني ورزيده و كارآمد و متخصص خود است.
* در حال حاضر ضرورت اين استقلال تا چه اندازه احساس مي شود، آيا حقيقتاً زمان آن رسيده كه دانشگاه هاي ما به صورت واضح اعلام استقلال كنند؟
- اكنون مهمترين مشكلات دانشگاه ها در اين زمينه بحث بودجه و اعتبارات آنهاست. در اين زمينه برنامه ريزان بايد حساسيت ها و توجهات بيشتري عنايت كنند اينكه دانشگاه ها موظف شده اند تا كمبود بودجه خود را حل كنند نيز مي تواند كمك مؤثري به بعضي دانشگاه ها به خصوص دانشگاه هاي در حال توسعه براي رفع مشكلات خاص خود باشد. چرا كه به هر حال دانشگاه هاي در حال توسعه هنوز زيرساخت هاي لازم خود را به دست نياورده اند.
* اين زير ساخت ها چگونه و از چه طريق محقق و مستحكم خواهد شد؟
- دانشگاه هاي در حال توسعه با تكيه بر بخش هاي پژوهشي خود درآمدهاي سالانه خوبي خواهند داشت، اما اكنون هنوز بعضي رشته هاي درآمدزا را ندارند و هنوز نياز به تقويت زيرساخت هاي خود نظير آزمايشگاه ها، كارگاه ها، كتابخانه ها، شبكه هاي اطلاعاتي و... دارند. به نظر من دولت بايد كمك مالي خود را از دانشگاه هاي درحال توسعه تا زماني كه روي پاي خود نايستاده اند، دريغ نكند. هر زمان زيرساخت هاي اين دانشگاه ها تقويت شود مي توانند درآمدزايي نيز داشته باشند.
* اگر بنا باشد الگويي را براي رسيدن دانشگاه ها به استقلال معرفي كنيد اين الگو چه ويژگي هايي خواهد داشت؟
- الگوي مناسب بايد اختيارات كامل براي رياست و مديريت،  بودجه و اعتبارات كافي لازم براي اداره دانشگاه ها و توجه ويژه به بخش پژوهش و تحقيقات داشته باشد. در اين زمينه تأمين و رفع نياز اساتيد نقش مؤثري در تقويت و همه جانبه كردن پژوهش و تحقيق در دانشگاه خواهد داشت.
* در پايان توضيحاتي پيرامون تحولات جديد دانشگاه بين المللي امام خميني(ره)و اقداماتي كه اخيراً انجام داده ايد، صحبت  كنيد.
- از ابتداي امسال در رشته هاي جديد بيوتكنولوژي و معماري در مقطع كارشناسي ارشد و رشته شهرسازي دانشجو پذيرش شده است. همچنين در دوره هاي نيمه حضوري و مشابه نيز از بهمن  ماه 82 دانشجو پذيرش شده و مهرماه نيز دور دوم آن پذيرش مي شود. مركز آموزش زبان فارسي دانشگاه امروز، بدون اغراق از قوي ترين مراكز است. اغلب فارغ التحصيلان اين مركز در بخش هاي مهم ايران شناسي اشتغال به كار داشته و از اين جهت مي توانند روابط كشور را با ساير كشورها بيشتر كنند. همچنين كارشناسي ارشد فلسفه، تاريخ و حسابداري به تازگي داير شده و امسال دو گرايش جديد علوم قرآني و فقه نيز به رشته هاي علوم انساني افزوده شده است.
در رشته هاي فني - مهندسي، كارشناسي ارشد راه و ترابري از امسال داير شده است.
تدوين برنامه هاي توسعه 8 ساله جامع دانشگاه ها از فعاليت هاي بسيار خوب دوره وزارت دكتر معين بوده است كه در اين زمينه دانشگاه بين المللي امام خميني(ره)كليد توسعه و پيشرفت خود را در قالب اين برنامه ريخته است. بر اين اساس از سال آينده شاهد ايجاد 2-3 رشته دكترا خواهيم بود. كه تعداد آنها تا پايان برنامه 8 ساله بايد به 8 رشته برسد. از نظر عمراني كلنگ ساختمان دانشكده علوم انساني از ابتداي امسال به زمين خورده و پروژه ساختمان اداري دانشگاه نيز در حال تأسيس است، ساختمان مركز آموزش زبان فارسي نيز تا چند وقت آينده كلنگ خواهد خورد. وضعيت خوابگاه هاي دانشجويي نيز نسبتاً مطلوب است. خوابگاه جديدي در حال تأسيس است كه در صورت بهره برداري آن دانشگاه از 3 خوابگاه استيجاري خود بي نياز خواهد شد.در نهايت اميدوارم دانشگاه هاي ما در سايه استقلال همواره راه توسعه را در كشور هموار كرده و خود نيز به آن دست يابند.