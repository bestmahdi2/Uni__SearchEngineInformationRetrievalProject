باتصويب آيين نامه اجرايي تبصره 3 قانون بودجه سال 83 از سوي دولت صورت گرفت
اختصاص يكصد ميليارد ريال براي حمايت از اشتغال فارغ التحصيلان
گروه علمي فرهنگي: جزئيات دستورالعمل اجرايي اعطاي تسهيلات به متخصصان و فارغ التحصيلان دانشگاهي در قالب قانون بودجه سال 1383 كل كشور اعلام شد.
به گزارش خبرنگار همشهري براساس تبصره سه قانون بودجه كل كشور و آيين نامه اجرايي اين تبصره كه به تصويب هيأت دولت رسيده است مبلغ يكصد ميليارد ريال تسهيلات بانكي به منظور ايجاد اشتغال مولد براي متخصصان و فارغ التحصيلان دانشگاهي و جذب نخبگان اختصاص يافت.
دستورالعمل اجرايي نحوه اعطاي اين تسهيلات در كميته اي متشكل از نمايندگان سازمان مديريت و برنامه ريزي كشور، سازمان ملي جوانان، وزارتخانه هاي علوم، تحقيقات و فناوري، بهداشت، درمان و آموزش پزشكي، كار و امور اجتماعي و دفتر همكاري هاي فناوري رياست جمهوري(دبيرخانه كميته)به تصويب رسيده است. سود بانكي اين تسهيلات مطابق مصوبه شوراي پول و اعتبار(براي بخش كشاورزي 15 درصد، بخش صنعت 16 درصد و بخش خدمات 21 درصد)بوده و زمان بازپرداخت آن با احتساب زمان اجراي طرح، حداكثر 8 سال است. اين تسهيلات پس از بررسي و تصويب كميته مزبور، از طريق بانك عامل پرداخت خواهد شد.
كارآفرينان و متخصصين واجدشرايط و يا شركت ها و موسسات حقوقي غيردولتي كه بخشي از مالكيت آنها دراختيار متخصصين باشد، مي توانند با دبيرخانه اين كميته در دفتر همكاري هاي فناوري رياست جمهوري تماس حاصل نمايند و پس از دريافت و تكميل پرسشنامه، طرح هاي خود را بفرستند.
معيارهاي تعيين اولويت طرح ها به شرح زير است:
- طرح هاي پيشنهادي علاوه بر توجيه فني و اقتصادي مي بايست دربرگيرنده تكنولوژي هاي پيشرفته جديد باشد.
- طرح هايي كه در زمان كوتاهتري به بهره برداري برسند و نيازهاي واحدهاي توليدي و خدماتي را برآورده سازند.
- طرح هايي كه منجر به جلوگيري از مهاجرت نخبگان مي شود.
- طرح هايي كه متقاضيان آن داراي سابقه اجرايي و تحقيقاتي دراين زمينه بوده و داراي استطاعت مالي اوليه براي تامين بخشي از سرمايه گذاري(مانند خريد زمين و...)باشند.
- طرح هايي كه به نسبت اعتبار مورد درخواست موجب اشتغال فارغ التحصيلان ممتاز و نخبگان بيشتري مي شود.
- طرح هايي كه منجر به اشتغال ايثارگران فارغ التحصيل شامل رزمندگان، آزادگان، جانبازان و خانواده معظم شهدا مي شود.
متقاضيان مي توانند براي كسب اطلاعات بيشتر به نشاني اينترنتي www.tco.ac.ir/tabsereh3 مراجعه كنند.