آنفلوآنزاي پرندگان
طاعون مرغ ها
منشا ويروس آنفلوآنزا كه باعث كشته شدن انسان ها مي شود از پرندگان وحشي است انسان هيچ وسيله حفاظتي در مقابل انواع سويه هاي ويروس آنفلوآنزا ندارد و اين واقعا نگران كننده است همين دليل باعث مرگ بسياري از افراد مي شود
دكتر عليرضا دادمند
ويروس هاي متنوع آنفلوآنزاي پرندگان در دنيا بسيار گسترده است. عفونت ممكن است نهفته ويا به صورت بيماري خفيف تنفسي بروز كند و يا به شكل بيماري حاد با واگيري شديد و يا با بروز ناگهاني عوارض عمومي و تلفات زياد همراه باشد. اين شكل بيماري به طاعون مرغ معروف است. طاعون طيور براي اولين بار در سال 1880 در ايتاليا به عنوان بيماري شخصي شناخته شد.
در سال1901 نشان داده شد كه ميكروارگانيسم مسبب اين بيماري بايد نوعي ويروس باشد اما تا سال 1955 قرابت آن با ويروس هاي آنفلوآنزايa پستانداران به اثبات نرسيده بود. در حال حاضر سازمان بهداشت جهاني نامگذاري جديدي براي زير گروه هايa پيشنهاد كرده است. 14 زير گروهh و 9 زيرگروهn شناخته شده است. هر ويروس يك زير گروهh و يك زير گروهn است.
ميزبان ها: تا دهه 1970 هنوز يقين حاصل نشده بود، كه مخازن وسيعي از آنفلوآنزايa در جمعيت پرندگان وحشي وجود دارد. گرچه انواع پرندگان وحشي به ويژه پرندگان وحشي آبزي آثار بيماري را كمتر بروز مي دهند. ولي عمده ترين مخازن انواع ويروس آنفلوانزا هستند اردك ها و غاز ها مخازن اصلي ويروس هستند.
انتشار: ويروس هاي آنفلوانزا در مجاري روده اي و تنفسي پرندگان مبتلا تكثيريافته و انتقال از يك پرنده به پرنده ديگر از طريق ويروس موجود در ترشحات يا ذرات موجود در دستگاه تنفسي يا مدفوع چه به طور مستقيم و چه از طريق غذا يا آب آلوده به مدفوع اتفاق مي افتد. اردك ها و غازهاي وحشي را در برابر ويروس مقاوم مي دانند. ولي اين حيوانات مهم ترين ناقلان ويروس آنفلوآنزاي پرندگان هستند.
براي انتقال بيماري، تماس نزديك بين پرندگان لازم است. انتقال از راه هوا ظاهرا نقش عمده اي در انتقال ويروس ندارد. انتقال مكانيكي به وسيله پرندگان به انسان، حشرات، اشياي آلوده، آب و غذا اتفاق مي افتد.
علايم: نشانه هاي باليني آنفلوآنزاي پرندگان تحت تاثير عوامل زير است:
سويه ويروس، گونه و سن ميزبان، وضعيت ايمني ميزبان عليه ويروس، اختلالات تغذيه اي و عوامل محيطي. نشانه هاي باليني كه ممكن است همراه با تلفات بالا بروز كند عبارتند از: توقف تخمگذاري، نشانه هاي تنفسي، آبريزش زياد از چشم ها، سينوزيت، ادم سر و صورت، خونريزي زيرجلدي با كبودي پوست و اسهال.
معمولا اين نشانه ها در پرندگاني كه مدتي طولاني مبتلا بوده و سپس مي ميرند مشخص تر است.
تشخيص بيماري،  فقط در واگيري هاي شديد امكان پذير است.
به دليل متغير بودن علايم و شباهت با تعدادي از بيماري هاي ديگر طيور(نيوكاسل، برونشيت و ساير بيماري هاي تنفسي طيور)تشخيص قطعي بيماري پس از جدا ساختن و تعيين ماهيت ويروس ميسر است.
واكسيناسيون: انجام همزمان واكسيناسيون پيشگيري كننده و سياست  هاي حذف جنبي با يكديگر سازگار نيستند.
در حال حاضر هيچ واكسن متعارفي عليه ويروس بيماريزاي آنفلوآنزا استفاده نمي شود. براي حفاظت طيور در برابر ويروس هايي كه معمولا بدون وجود عوامل مستعدكننده باعث ايجاد بيماري محدودي مي شوند، واكسن هاي امولسيون روغني غير فعال استفاده مي شود.
از آنجايي كه آنفلوآنزاي مرغي در حال حاضر در تعدادي از كشورهاي آسياي جنوب شرقي مثل ويتنام، كره جنوبي، تايلند وغيره شيوع پيدا كرده به ذكر تعدادي از گزارشات رسيده مي پردازيم.
پنج شنبه 15ژانويه2004:(سنگاپور به نقل از خبرگزاري رويتر)شيوع آنفلوآنزاي مرغي در قرن گذشته باعث مرگ ميليون ها نفر در سرتاسر جهان شده است.
مرگ سه نفر در كشور ويتنام دانشمندان را به تحقيق و تفحص واداشت كه آنفلوآنزاي مرغي سبب شيوع بيماري و مرگ اين افراد شده يا نه؟
در بيشتر مواقع حيواناتي مانند مرغ ها و انواع پرندگان و در مواردي گاو، نقش مهمي در انتشار و ايجاد انواع ويروس آنفلوآنزا و مرگ و مير انسان هايي كه سيستم ايمني ضعيفي دارند، بازي مي  كند.
پس از شيوع آنفلوآنزاي مرغي و از بين رفتن ميليون ها مرغ در كشورهاي ويتنام، كره جنوبي، ژاپن و... سازمان بهداشت جهاني ابتلا 18 نفر ازمردم ويتنام را كه مشكوك به بيماري آنفلوآنزاي مرغي بوده اند تاييد مي كند.
اما اين سازمان نگران اين موضوع است كه هيچ نشاني از انتقال اين بيماري از انسان به انسان در كشور ويتنام ديده نشده است، چرا كه مورد مشابه اي از شيوع بيماري آنفلوآنزاي مرغي در سال 1977 در كشور هنگ كنگ ديده شد كه باعث مرگ شش نفر از هجده نفر بيمار مبتلا به ويروس نوع(n5 n1)a شد. از آنجايي كه خوشبختانه بيماري از انسان مبتلا به ديگران سرايت نكرده و شيوع پيدا نمي كند، لازم است تا مرغ هاي بيمار معدوم شوند. بنابراين 5/1 ميليون قطعه مرغ آلوده به ويروس معدوم شدند تا از مرگ و مير بيشتر افراد جلوگيري شود.
خطر زماني بروز مي كند كه يك ويروس جديد از شخصي به شخص ديگر انتقال پيدا كند. مرغ هايي كه روي بستر پرورش پيدا مي كنند، انواع ويروس هاي مختلف آنفلوآنزا ايجاد مي كنند. اين ويروس ها باعث تغيير در ساختمان ژنتيكي و سيستم دفاعي بدن انسان ها شده كه هنوز ناشناخته مانده است.
برطبق آخرين يافته هاي مجلات علمي، منشا ويروس آنفلوآنزا كه باعث كشته شدن انسان ها مي شوند از پرندگان وحشي است.
آميزش پرندگان وحشي با مرغ ها باعث آلودگي و مرگ و مير آنها خواهد شد.
دكتر ورونيكاچان رئيس قسمت ميكروبيولوژي و سلول شناسي دانشكده پزشكي فيليپين گفت: «انسان هيچ وسيله حفاظتي در مقابل انواع سويه هاي ويروس آنفلوآنزا ندارد و اين واقعا نگران كننده است، همين دليل باعث مرگ بسياري از افراد مي شود».
دانشمندان عقيده دارند هر 30 تا35 سال يكبار يك همگيري بزرگ آنفلوآنزا رخ مي دهد. آخرين شيوع بزرگ آنفلوآنزا در سال1968 در هنگ كنگ رخ داد كه تصور مي كنند منشا آن پرندگان وحشي آبزي مانند اردك بوده است.
اردك هاي اهلي انواع سويه هاي آنفلوآنزا را از ويروس مرغي به دست آورده اند، سلول هاي انسان توسط اين ويروس هاي مرغي مورد تهاجم قرار مي گيرد. طبق تحقيقات انجام شده سويه ويروس(2(h9n از پرندگان وحشي به مرغ هاي اهلي انتقال يافته است. در واقع يك تبادل ژني بين انواع سويه هاي ويروس آنفلوآنزا صورت گرفته كه نهايتا ويروس آنفلوآنزا به اردك ها و غازها انتقال پيدا مي كند.
خبرگزاري رويتر -(توكيو): يك مقام مسوول ژاپني در روز چهارشنبه 14 ژانويه 2004 گفت: كوشش هايي براي محدود كردن شيوع آنفلوآنزاي مرغي صورت گرفته ولي تاكنون قادر به يافتن علت اصلي شيوع نشده اند.
موردي در كشورهاي كره جنوبي و ويتنام ديده شده است كه سويه ويروسي آنفلوآنزاي مرغي آن(1(h5n نام دارد.
كوشش هايي براي جلوگيري از بروز خسارت به صنعت مرغداري انجام شده است اما هنوز هيچگونه نشانه اي از شيوع بيماري آنفلوآنزا در قسمت غرب ژاپن(ياماگوجي)پيدا نكرده اند.
پرسش هاي زيادي درباره احتمال انتقال بيماري آنفلوآنزا از طريق پرندگان مهاجر وجود دارد و اين يكي از دلايلي است كه ذهن دانشمندان را مشغول كرده است.
در سال 1997 موردي مشابه از ويروس آنفلوآنزا(a)پرندگان در هنگ كنگ به وجود آمد كه باعث مرگ شش نفر شد.
در روز چهارشنبه 14 ژانويه 2004 در ويتنام يك نوزاد دختر 15 ماهه و يك مرد، آخرين موارد مشكوك به عفونت آنفلوآنزاي مرغي بوده اند. در هانوي و ايالت هاي همجوار با اين شهر پانزده نفر مبتلا به آنفلوآنزاي مرغي گزارش شده است.
دوازده نفر كه بيشتر آنها كودك بوده اند از ابتلا به بيماري  آنفلوآنزاي مرغي فوت كرده اند.
در روز سه شنبه 13 ژانويه 2004 سازمان بهداشت جهاني از مرگ سه نفر در اثر ابتلا به آنفلوآنزاي مرغي ابراز نگراني كرد. در همين روز در حدود 700/13 قطعه مرغ در يك مرغداري در ياماگوجي ژاپن در اثر بيماري آنفلوآنزا تلف شده اند.
بقيه مرغ هاي باقي مانده در مرغداري كه در حدود 34600 قطعه بوده است، معدوم شدند. تمام مزارع پرورش مرغ به شعاع 30 كيلومتر از بارگيري مرغ و تخم مرغ به خاطر شيوع بيماري آنفلوآنزاي مرغي در آن منطقه ممنوع شدند. هدف از اين كار جلوگيري از شيوع بيماري به مناطق ديگر بود. به خاطر اهميت موضوع صادرات مرغ از ژاپن به ديگر كشورها محدود شد. ژاپن در سال 2002، 2 هزار و900 تن مرغ به هنگ كنگ صادر كرد و در ماه مارس 2003، 30 تا 35 درصد از بازار مصرف داخلي بالغ بر(1 ميليون و 744 تن)را به دست گرفت. در سال 2002، 183 هزار تن مرغ به كشور تايلند، 168 هزار تن به كشور برزيل، 119 هزار تن به كشور چين و بالغ بر 500 هزار تن به ايالت متحده صادر شد كه روي هم بالغ بر 99 درصد از صادرات مرغ ژاپن در اين سال را شامل مي شد.
بيماري آنفلوآنزاي مرغي، مردم ژاپن را از مصرف گوشت مرغ بر حذر داشت كه بعد از بيماري جنون گاوي بزرگ ترين نگراني در ارتباط با مصرف مواد پروتئيني بود. با اين حال وزير كشاورزي ژاپن در روز سه شنبه 13 ژانويه 2004 در مصاحبه اي گفت: «تاكنون در ژاپن هيچ فردي در اثر مصرف گوشت مرغ و تخم مرغ به آنفلوآنزاي مرغي مبتلا نشده است.»
منبعmedline plus health in formation.com: