گفت وگوي امروز
تصويب لايحه بازار سرمايه كمبودهاي فعلي اين قانون را برطرف مي كند
گروه اقتصادي: برخي نمايندگان مجلس شوراي اسلامي براي تسريع بازار سرمايه كشور و كاستي هاي تصويب لايحه بازار سرمايه و عدم تداخل آن با بررسي لايحه بودجه سال 84 در پي ارسال تقاضايي به هيات رئيسه مجلس براي تسريع در تصويب آن هستند.
براي آگاهي از وضعيت اين لايحه با محمدشاهي عربلو نايب رئيس كميسيون اقتصادي مجلس گفت و گو كرده ايم.
***
* بررسي لايحه بازار سرمايه در مجلس شوراي اسلامي در چه مرحله اي است؟
- لايحه بازار سرمايه اكنون در كميسيون اقتصادي مجلس مطرح است با توجه به ضرورتهايي كه در زمينه رواج خصوصي سازي و توسعه بازار بورس احساس مي شد تدوين چنين لايحه اي ضروري بود. اين لايحه در جلسه روز سه شنبه هفته گذشته كميسيون اقتصادي مطرح و كليات آن به تصويب رسيد و در تلاش هستيم تا در شور دوم بررسي اين لايحه، ديدگاه هاي كارشناسان بخش خصوصي، مركز پژوهش هاي مجلس شوراي اسلامي و دولت را در اين زمينه جويا شويم تا قانون مدوني براي بازار سرمايه ترسيم نموده و تهيه شود.
* تصويب اين لايحه چه تاثيري بر بازار سرمايه خواهد داشت؟
- با توجه به اينكه در قانون فعلي راهكاري براي آنكه بازار اوليه در راستاي توسعه بازار ثانويه باشد وجود نداشت در اين لايحه پيش بيني شد، تا بازار اوليه بتواند نقش فعال تري را در توسعه بازار ثانويه ايفا نموده و زمينه هاي رونق هرچه بيشتر اين بازار را فراهم آورد. با اين ساماندهي و تقويت خاصي كه در قالب اين قانون پيش بيني شده، بازارهاي ثانويه نيز با بهره گيري از راهكارهاي جديد و بكارگيري روش الكترونيكي در بازار سرمايه، سعي در قانونمندشدن هرچه بيشتر بازار سرمايه در كشورمان شده تا بتوانيم با بهره گيري از روش هايي كه در بورس دنيا مورد توجه قرار گرفته، بازار سرمايه در كشورمان نيز شاهد رشد و رونق بيشتري شود.
* اين لايحه چه زماني در صحن علني مجلس شوراي اسلامي مطرح خواهد شد؟
- با توجه به اين كه كليات لايحه مذكور مورد تصويب كميسيون اقتصادي مجلس شوراي اسلامي قرار گرفته و در شور دوم بررسي لايحه بازار سرمايه نيز نظرات كارشناسي و ديدگاه هاي مختلف در ارتباط با اين لايحه همراه با انجام كار كارشناسي بيشتر مورد توجه قرار خواهد گرفت، لايحه بازار سرمايه پس از برگزاري شور دوم بررسي آن طي چند ماه آينده درصحن علني مجلس مطرح و روند قانوني تصويب شدن را طي خواهد كرد.
* تصويب اين لايحه چه آثار مثبت ديگري را در بازار سرمايه به دنبال خواهد داشت؟
- از آنجا كه قانون فعلي بورس اوراق بهادار مربوط به سالها قبل است اين قانون قادر به پاسخگويي به همه نيازهاي موجود براي رونق و توسعه بازار سرمايه نبوده و در زمينه اجرا با مشكلات و موانعي روبرو است. با تصويب و نهايي شدن لايحه بازار سرمايه كمبودهايي كه در زمينه هاي حقوقي، اجرايي و عملياتي در لايحه فعلي وجود دارد، مرتفع خواهد شد و سبب مي گردد تا با ساماندهي معاملات دست دوم اوراق بهادار، كمبودهايي كه در زمينه توسعه اقتصادي و تحت پوشش قراردادن همه بازار اوراق بهادار در قانون فعلي وجود دارد، مرتفع شود.