بازار نفت همچنان بحراني است
گروه اقتصادي: قيمت نفت با فروكش كردن بحران نيجريه ديروز اندكي كاهش يافت و نفت سبك آمريكا براي تحويل در ماه آينده ميلادي با 51 سنت كاهش 49 دلار و 61 سنت داد و ستد شد.
به گزارش خبرنگار ما، نفت برنت درياي شمال نيز 52 سنت كاهش يافت و براي تحويل در ماه آينده ميلادي براي هر بشكه 46 دلار و 10 سنت معامله شد.
ادامه روند جاري در بازارهاي نفت و داد و ستد نفت با قيمت هاي بي سابقه در بازارهاي جهاني كه جمعه گذشته از 50 دلار نيز فراتر رفت، به تدريج انديشه پايان دوران نفت ارزان را در ذهن فعالان بازار قوت مي بخشد. اكثر كشورهاي مصرف كننده از جمله كشورهاي اروپاي غربي و جنوب شرق آسيا با ادامه روند موجود در بازار نفت بايد در انتظار تحولات جدي در اقتصاد خود باشند.در حال حاضر ظرفيت توليد نفت در جهان به مصرف نزديك است و مازاد ظرفيت توليد حجم اندكي را تشكيل مي دهد و شرايط شكننده اي در بازار نفت ايجاد كرده است كه با هر حادثه سياسي و نگراني از تغيير احتمالي در ميزان عرضه نفت قيمت ها در بازار دچار نوسان مي شود.اين روند كه پيش بيني مي شود حداقل دو تا سه سال ادامه يابد انتظار كاهش قيمت نفت و رسيدن به سطح قيمت هاي دهه 90 را غيرقابل تصور مي كند. شرايطي كه بدون سرمايه گذاري هاي كلان در بخش توليد و اكتشاف نفت در سال هاي آينده راه ديگري براي پايان آن نيست.