شهر ما چه رنگي است؟
رنگ عنصري است كه در كنار نور، بافت، فرم و شكل بر ادراك بصري افراد از محيط تاثير مستقيم مي گذارد. اما درعين حال شايد بيش از هر مقوله ديگر در طراحي، با آن به صورت تصادفي برخورد مي شود
عناصر ناهمگون و ناهنجار گوناگوني در كنار هم به اغتشاشات محيط دامن مي زنند. يكي از مهم ترين اين عناصر كه به ندرت به آن توجه مي شود، رنگ است. رنگ برخلاف فرم، حجم، نما در لايه اي پنهان تر قرار دارد و بسياري از ما هنگام طراحي يك فضا، شهر يا حتي بنا، كمتر به تاثيرات رواني آن مي انديشيم.
دردستورالعمل ها و ضوابط طراحي هم كمتر به مقوله رنگ پرداخته مي شود. انتخاب رنگ بناها و عناصر فضاهاي شهري اغلب به سليقه پيمانكار، صاحب ملك، مامور خريد و يا اجناس موجود در بازار و حتي تصادف يا اتفاق واگذار مي شود. اين موضوع به تازگي حتي عناصري از شهر را نيز كه قاعدتاً داراي شناسه هاي رنگي خاص و استاندارد هستند، در بر مي گيرد. ازجمله اينها، شيرهاي قرمز آتش نشاني كه هر قطعه آنها را به رنگي درآورده اند و يا جداول خيابان و صندوق هاي پست كه هر روز رنگ جديدي به خود مي گيرند، است. از سوي ديگر، برخلاف گذشته كه افراد سعي در فروتني و درون گرايي داشتند و اين موضوع در سادگي و بي پيرايه بودن نماي بناهايشان(چه از ديد طرح و انتخاب مصالح و چه رنگ آميزي)ديده مي شد، امروزه همه به دنبال تشخص و تفاخر بيشتر هستند. استفاده فراوان از رنگ هاي تند و متفاوت در پروفيل در و پنجره تا شيشه هاي رفلكس با رنگ هاي تند و خيره كننده براي تك تك ما ملموس و آشنايند. اين رنگ ها بر سردرگمي فرد در فضا مي افزايند. چراكه هر رنگ داراي پيام و بار معنايي خاصي است. زماني كه بدون توجه به معاني نهفته در رنگ ها از آنها استفاده شود، محيط به مكاني ناراحت كننده و ناخوشايند براي فرد بدل مي شود. رنگ كه خود عنصري هويتي و عاملي براي تقويت خوانايي است، امروزه چنان در تمام شهرها و محله ها به صورت تصادفي و سليقه اي به كار گرفته مي شود كه بخش هاي تازه ساخت شهري كويري يا شهري در حاشيه درياي خزر، تفاوت چنداني با شهر تهران ندارد. اين اغتشاش و بي نظمي و بي هويتي در همه جا يكسان است و تنها از همين جهت مي توان ميان شهرهايمان تجانس و تشابه يافت!
اين درحالي است كه در هر شهر، بسته به اقليم، مصالح بومي، فناوري و منابع تامين مصالح و سليقه و فرهنگ افراد، رنگ نماها، در و پنجره ها، مبلمان شهري، كف سازي، سقف و بام بناها و اصولاً تمامي عناصر شهري به رنگ هاي خاصي محدود مي شود كه به نوعي شناسنامه رنگي آن شهر به شمار مي آيد.
حفظ و تقويت خوانايي و هويت در شهر و در تك تك فضاهاي آن همواره از مهم ترين اهدافي است كه مستقل از نوع فضا يا محل شهر يا فضا، مي بايست موردنظر طراح و مدير شهري قرار گيرد.