بيگانگي با مهندسي ساخت و ساز
رشد علم مهندسي؛ تحليل همه اطلا عات و تجربه هاي به دست آمده از همه جا را به وسيله ابزار پيشرفته تبديل به روشي مطمئن كرده است اما ما در ايران تنها به استنباط شخصي مهندسان تكيه مي كنيم. اين روشنگر ناآشنايي ما با مهندسي ساخت و ساز روز است
«زماني كه سد كارزنيگتون انگليس قبل از افتتاح در زمان نخست وزيري تاچر(سال 1363 شمسي)تخريب شد، يك پرونده قضايي پيچيده عليه مشاور طرح(دانشگاه سوانسي)، پيمانكار سد(امپريال كالج)و كنترل كننده عمليات اجرايي(دانشگاه كمبريج)تشكيل شد. گر چه اين پرونده هيچ سرانجامي نيافت، اما پس از گذشت بيش از ده سال از اين اتفاق، علم تحليل عددي و مهندسي زلزله يا به مفهوم وسيع تر آن، ژئوتكنيك، پيشرفت قابل ملاحظه اي كردند.»
دكتر عبدالعظيم امير شاه كرمي، رييس گروه ژئوتكنيك دانشگاه اميركبير در سخنراني خود كه در سالن اجتماعات ساختمان مركزي سازمان ميراث فرهنگي ارايه شد، با بيان اين مطلب، به بررسي آثار تخريبي زلزله پرداخت. وي كه تحت عنوان «الگوي منار جنبان اصفهان(يك سازه هوشمند)جهت مقاوم سازي بناهاي قديمي» به سخنراني پرداخت تخريب ناشي از زلزله را از دو جهت قابل بررسي دانست و گفت: «زلزله دو گونه تخريب ايجاد مي كند: شكست در پوسته زمين و تخريب در سازه. با مطالعه شكل پوسته زمين و چگونگي قرارگيري آن، مي توان زمان، مكان و شدت وقوع زلزله را تشخيص داد. اين مطالعات چند سالي است كه در كشور ژاپن در حال انجام است.»
وي با تاكيد بر اين كه وقوع زلزله نشان دهنده زنده بودن زمين است گفت: «حيات بشر بر روي كره زمين بسته به وجود كوه ها است و كوه ها با عمليات كوه زايي زمين ايجاد مي شود. كوه زايي نيز حاصل حركت قاره ها و شكست متناوب و آرام پوسته زمين است.»
اين متخصص مهندسي زلزله و مشاور فني سازمان ميراث فرهنگي سپس با تاكيد بر لزوم شناخت ويژگي هاي زمين به نوع دوم خرابي ناشي از زلزله اشاره كرد و گفت: «بررسي سازه از لحاظ مقاومت در برابر زلزله به طراحي مناسب آن منجر خواهد شد. به اين ترتيب مي توان با طراحي مناسب، ساختمان را در برابر خطر ناشي از تخريب در اثر زلزله مقاوم كرد.»
دكتر امير شاه كرمي ويژگي اصلي طراحي مناسب سازه را توجه به رفتار مصالح دانست و گفت: «در زمينه بررسي رفتار مصالح آزمايشگاه هاي متعددي در سرتاسر دنيا به وجود آمده است. در اين آزمايش ها دو موضوع بررسي مي شوند، جنس مصالح و شيوه بارگذاري آنها. بارگذاري نيز دو صورت دارد، جانبي و عمودي. يك طراح سازه اي موفق ويژگي هاي زمين منطقه، فرم سازه، شيوه بارگذاري، ميزان نيروهاي داخلي وارد شده به سازه و همچنين خواص مصالح قابل استفاده در سازه را مورد بررسي قرار مي دهد و شيوه توزيع نيرو در هر نقطه از بنا را مشخص مي كند. به اين ترتيب مي توان از نيروهاي جانبي به عنوان بارگذاري مفيد استفاده كرده و از تخريب بنا جلوگيري كرد.»
دكتر شاه كرمي كه در جمع مديران، معاونان و مشاوران سازمان ميراث فرهنگي كشور سخنراني مي كرد، در ادامه، گونه هاي مختلف مهندسي سازه را مورد بررسي قرار داد و گفت: «مهندسي سازه به چهار گونه انجام مي گيرد؛ اجتهاد شخصي، تجربه عملي، استقراء، تحليل. در روش نخست متخصصين براساس نظرات و استنباط هاي شخصي خود عمل مي كنند. در روش دوم كه شايد بتوان آن را مرحله دوم سير علم مهندسي ذكر كرد، تجربيات به دست آمده در گذشته و در كليه نقاط، مورد استفاده مهندسان ساخت و ساز قرار مي گيرد. كشور ما تقريبا در اين مرحله مانده است. طي چند دهه اخير روش استقراء رياضي و قياس، كاربرد فراواني در دنيا پيدا كرده است. در اين روش تجربه هاي به دست آمده و اطلاعات موجود از سازه و زمين با استفاده از محاسبات رياضي و با استناد به روش استقرا مورد بررسي قرار مي گيرد. اما روشي كه طي چند سال اخير در كشورهاي پيشرفته مورد استناد قرار گرفته است، روش تحليلي است.»
در اين روش با استفاده از محاسبات دقيق رياضي، كيفيت مصالح و جنس زمين در كنار يكديگر مورد تحليل قرار گرفته و ميزان فشار وارد آمده بر سازه در اثر زلزله محاسبه مي شود. اين روش براساس مدل سازي هاي كامپيوتري انجام گرفته و از دقت بالايي برخوردار است.
دكتر شاه كرمي عصر حاضر را عصر مصالح هوشمند دانست و گفت: «بشر در حال حاضر مي تواند هر مصالحي را با هر توانايي و قابليتي توليد كند. در چنين عصري مي توان سازه هايي ايجاد كرد كه در برابر نيروهاي زلزله مقاومت كنند. با مطالعاتي كه بر روي زمين قابل انجام است، ميزان و مكان زلزله قابل پيش بيني است، بنابراين مقاومت سازه در برابر اين نيروها نيز قابل سنجش خواهد بود.»
اين مهندس زلزله كه در جمع مديران پروژه بازسازي ارگ بم و ديگر كارشناسان سازمان ميراث فرهنگي سخنراني مي كرد در ادامه صحبت هايش خرابي هاي به وجود آمده در ارگ بم را با تقسيم بندي منطقه به سه نقطه كاخ يا شاه نشين، سازه هاي معمولي يا شهر مسكوني و برج ها و ديوارهاي اطراف بررسي كرد. وي بخشي از خرابي هاي ارگ را ناشي از شيوه مرمت در اين سازه بزرگ خشتي طي سال هاي اخير دانست و تاكيد كرد: «در حال حاضر ما با مصالح، زمين و به طور كلي مهندسي ساخت و ساز به معني واقعي كلمه اش بيگانه شده ايم.»
دكتر عبدالعظيم امير شاه كرمي در پايان با مروري بر اصول مهندسي به كار رفته در منار جنبان اصفهان، آن را سازه اي معرفي كرد كه از نظر مهندسي داراي ويژگي هاي منحصر به فردي است. وي با اشاره به قطع شدن روند حركت نظام مهندسي ايران طي چند سده اخير، درباره منار جنبان گفت: «براي بارگذاري در اين بنا، در تك تك واحدهاي سازه اي پيوستگي به وجود آورده اند. اين پيوستگي به منار جنبان خاصيتي بخشيده است كه از تخريب آن هنگام وقوع زلزله جلوگيري مي كند.»
دكتر شاه كرمي در پاسخ به اين سوال كه تجربه منار جنبان براي بازسازي و مرمت اثري مانند ارگ بم چه كمكي مي كند، گفت: «در مورد بناهاي قديمي موجود از جمله ارگ بم، مي توان يا بايد از عامل پيوستگي بهره گرفت. پيوستگي در كل سازه را مي توان با استفاده از مصالحي مانند تارهاي شيشه اي ايجاد كرد. اما پيش از آن بايد مصالح، زمين و مهندسي گذشته كشورمان را بشناسيم.»
جلسه سخنراني دكتر شاه كرمي توسط معاونت حفظ و احياي بناهاي تاريخي برنامه ريزي شده بود و در روز سه شنبه چهاردهم بهمن ماه 1382 برگزار شد. در اين جلسه مهندس سيد محمد بهشتي رييس سازمان ميراث فرهنگي كشور، دكتر عادل فرهنگي مشاور رييس سازمان و مسئول اطلاع رساني پروژه بازسازي ارگ بم، مهندس حسن رايتي مقدم مدير ابنيه تاريخي سازمان، مهندس محمد حسن طالبيان مدير اجرايي پروژه بازسازي ارگ بم، مهندس اسكندر مختاري معاون حفظ و احياي ميراث فرهنگي استان تهران و مدير مستندسازي پروژه ارگ بم و جمع ديگري از كارشناسان، مديران و معاونين اين سازمان حضور داشتند.
تاخير يك ساعت و نيمه جلسه و عدم اطلاع رساني كافي باعث شد تا تعدادي از معاونين و مديران سازمان ميراث فرهنگي از جمله معاون پژوهشي سازمان از شركت در اين جلسه محروم شوند. معاونت پژوهشي سازمان با همكاري تعداد ديگري از مديرانش قصد دارد تا اين سخنراني را به صورت سلسله بحث هايي در زمينه نظام پيشين مهندسي در ايران ادامه دهد.