كاهش 5 درصدي آمار بي سوادان كشورطي 8 سال گذشته
مهر: معاون اداري و پشتيباني سازمان نهضت سوادآموزي با تأكيد بر اينكه در حال حاضر 15 درصد از جمعيت كشور بي سواد هستند، گفت: در سال 75 حدود 20 و نيم درصد بي سواد در كشور وجود داشت كه اين رقم در حال حاضر به 15 درصد كاهش يافته است.
پرويز كوثري با اشاره به اينكه آمار بي سوادان كشور تا سال 2015 بايد به 8 درصد در كشور كاهش يابد، افزود: نظام آموزشي سازمان نهضت سوادآموزي شامل 5 دوره مقدماتي، تكميلي، پاياني و پنجم بزرگسال دارد كه ارزش تحصيلي دوره تكميلي سوم دبستان، دوره پاياني چهارم دبستان و پنجم بزرگسال برابر با پنجم دبستان است.
وي با تأكيد بر اينكه بيش از 68 درصد از شركت كنندگان در كلاس هاي نهضت سوادآموزي در گروه سني زير 40 سال هستند، گفت: نهضت سوادآموزي در دو دوره اقدام به ثبت نام از بي سوادان مي كند، دوره اول آموزش هاي نهضت سوادآموزي در دوره مقدماتي از فروردين تا شهريور و دوره دوم براي آموزش هاي دوره تكميلي، پاياني و پنجم از آذر تا اسفند كلاس هاي نهضت سوادآموزي برگزار مي شود.
معاون اداري و پشتيباني سازمان نهضت سوادآموزي با اشاره به اينكه بي سواداني كه قصد ثبت نام در كلاس هاي نهضت سوادآموزي را دارند مي توانند از اول مهر تا 15 آذر ماه با مراجعه به ادارات نهضت سوادآموزي در مناطق اقدام به ثبت نام كنند، اظهار كرد: در حال حاضر بيش از 38 هزار و 242 آموزشيار در بيش از 68 هزار كلاس درس نهضت سوادآموزي مشغول فعاليت هستند.