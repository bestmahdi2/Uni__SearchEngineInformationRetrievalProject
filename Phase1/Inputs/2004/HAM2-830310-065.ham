زلزله تهران؛ بيم ها و اميدها
رئيس مركز پيشگيري و مديريت بحران شهر تهران با بيان اين كه آموزش خانواده ها در برابر زلزله به صورت موردي و موضعي از امسال در سه شهرك اكباتان، اميد و غرب آغاز شده است، گفت: به تدريج همه خانواده ها در اين زمينه آموزش خواهند ديد.
مازيار حسيني در گفتگو با خبرگزاري دانشجويان ايران با اشاره به اين كه آموزش خانواده ها به صورت عمومي بر عهده جمعيت هلال احمر است، افزود: ستاد بحران مناطق مختلف شهر تهران نيز در كنار ساير ارگانها براي ارائه آموزشها به صورت رايگان به خانواده ها آمادگي لازم رادارد كه در اين زمينه از امسال در سه شهرك مذكور آموزشها از طريق مربيان و با حضور مديران شهركها در كارگاههاي آموزشي و كارشناسان ارائه شده و آنان نيز اين آموزشها را به شهروندان محله هاي شهركها انتقال مي دهند.
وي افزود: در اين آموزش هر نفر بايد حداقل يك بطري آب 5/1 ليتري پلاستيكي، غذا و يا نان خشك، توت و كشمكش كه انرژي زا و كم حجم هستند را به همراه داشته و همه اين وسايل را با چراغ قوه و يك راديو كوچك در درون ساك و در دسترس خود قرار دهد.وي گفت: بيماران قلبي، ديابتي و نظاير آن بايد حتما داروهاي خاص خود را نيز در درون اين ساك قرار دهند و خانواده ها در صورت داشتن نوزاد شيرخشك به همراه داشته باشند.
نقشه گسلهاي تهران ناياب شد
نقشه گسلهاي تهران در سطح شهر ناياب شد.
به گزارش خبرگزاري فارس، نقشه گسلهاي شهر تهران، تحت عنوان «نقشه ضوابط مكان يابي بلند مرتبه سازي شهر تهران»، متعلق به مركز اطلاعات جغرافيايي شهر تهران است كه در عين حال مورد استفاده شهرداري تهران نيز مي باشد. نقشه گسلهاي تهران نقشه اي جامع و كامل است كه اطلاعاتي چون گسلهاي زلزله شهر تهران، حاشيه گسلهاي زلزله، خطوط انتقال نيرو، نقشه آلودگي هواي شهر تهران و نقشه آبهاي سطحي را توامان دارد.
نقشه مذكور نتيجه تحقيقات چندين تيم داخلي و خارجي بوده و در نهايت نيز مورد تصويب شوراي عالي شهرسازي و معماري ايران قرار گرفته است.ضمن اين كه نقشه مورد بحث تنها نقشه اي است كه گسلهاي زلزله شهر تهران را در معرض اطلاع عموم قرار داده است.
ساختمانهاي تهران بايد ايمن شوند
دبير كميته زلزله شوراي اسلامي شهر تهران با اشاره به وقوع زمين لرزه روز گذشته در 70 كيلومتري تهران گفت: در حال حاضر خطر جدي شهر تهران را تهديد نمي كند اما بايد هر چه سريعتر ساختمانهاي شهر در برابر زلزله ايمن شوند.دكتر حمزه شكيب با اعلام اين مطلب در گفتگو با خبرگزاري «مهر» افزود: با توجه به اينكه زلزله روز گذشته در شمال كشور براثر حركت گسل شمالي البرز بوده است، حتي اگر زلزله شديدتري نيز دوباره اتفاق بيفتد خطري تهران را تهديد نخواهد كرد. زيرا تهران بر روي گسل جنوبي البرز واقع شده است و هيچ ارتباطي به زلزله روز گذشته ندارد.وي افزود: البته مشابه چنين زلزله اي مي تواند در تهران نيز اتفاق بيفتد، لذا بهتر است كه در آمادگي كامل به سر ببريم.