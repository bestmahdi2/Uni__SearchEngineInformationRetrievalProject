بازسازي ارگ آغاز مي شود
عكس: هادي مختاريان 
هر سال عيد اينجا يكي از پربيننده ترين مناطق تاريخي كشور بود. ايراني هاي زيادي با خانواده هايشان همراه تورهاي مسافرتي يا با اتومبيل شخصي مي كوبيدند مي آمدند به بم تا يكي از عجايب تاريخي ايران باستان را تماشا كنند و به بچه هايشان نشان بدهند و به ايراني بودنشان افتخار كنند. امسال اما ارگ بم غم انگيزترين جاي ديدني ايران بود. ويران و خلوت تر از هميشه. با اين حال حدود 2 هزار نفر در ايام نوروز آمدند و از اين ويرانه 2500 ساله بازديد كردند. ماموران ويژه ميراث فرهنگي در اين روزها تلاش مي كنند مسير اضطراري براي بازديدكنندگان ايجاد كنند تا گردشگرها با همين وضعيت بتوانند از بخش هاي مختلف بنا ديدن كنند. 20 مامور از يگان ويژه پاسداران ميراث فرهنگي هم كار حفاظت از اين اثر تاريخي را به عهده دارند.
اگر يادتان باشد از همان روزهاي اول بعد از زلزله، قرار بر اين شد كه كار مرمت و بازسازي ارگ قديم بم با كمك يونسكو انجام شود. محمدحسن طالبيان مدير پروژه بازسازي ارگ بم مي گويد تا الان كار مستندنگاري بناهاي اين شهر با به كار گرفتن روش هاي ليزري و در بخش ميداني انجام شده است. به اين ترتيب حالا بايد عده اي مشغول تحليل اين عكس ها و مستندات باشند تا با ويرايش آنها نقشه بخش هاي مختلف بنا با دقت كافي استخراج شود. چگونگي آواربرداري، ايمن سازي، كارگاه بازسازي و همين طور مقاوم سازي لايه هاي بيرون بنا مراحل مختلف بازسازي ارگ بم را تشكيل مي دهند و هنوز تا شروع اين مراحل زمان درازي مانده است. طالبيان مي گويد: «پيش از آغاز بازسازي بايد بر روي هر يك از اين مراحل مطالعات لازم صورت گيرد. در ضمن تاكنون هيچ كمك مالي خارجي براي اين پروژه دريافت نكرده ايم. تنها از محل اعتبارات دولتي يك ميليارد تومان براي انجام كارهاي اضطراري تخصيص داده شده است.»
آخرين خبر اين است كه يك گروه فني از كارشناسان داخلي و سازمان جهاني يونسكو در ارگ بم مشغول كارند و يك همايش بين المللي با عنوان سمپوزيوم جهاني بازسازي ارگ بم روز 28 فروردين ماه در شهر بم برگزار خواهد شد. قرار است كارهاي اجرايي بازسازي اين بنا بعد از اين همايش آغاز شود.