خاتمي و كروبي اعلام كردند
خبرهاي اميدواركننده درباره انتخابات
سيدمحمد خاتمي رئيس جمهوري و مهدي كروبي رئيس مجلس شوراي اسلامي، ديروز اعلام كردند كه به زودي اخباري خوش درباره انتخابات منتشر خواهد شد.
خاتمي در مراسم بدرقه همتاي اتريشي خود با بيان اينكه آنچه مورد نظر دولت است، برگزاري انتخاباتي سالم، آزاد و رقابتي است و دولت حتماً چنين انتخاباتي را برگزار خواهد كرد گفت: اطمينان دارم كه انتخاباتي قابل قبول در موعد مقرر در ايران برگزار خواهد شد.
مهدي كروبي نيز ديروز در مجلس با اعلام خبر جلسه سران قوا با مقام معظم رهبري گفت: در جلسه مذكور مقرر شد وزيران اطلاعات،نفت،صنايع و بازرگاني مامور بررسي حوزه هايي شوند كه در آنها امكان رقابت وجود ندارد. به گفته رئيس مجلس در اين جلسه كه دوشنبه شب برگزار شد، قرار بر آن گرفت كه طي دو روز آينده با تفاهمي كه ميان شوراي نگهبان و روساي دو قوه مقننه و مجريه وجود دارد، كميته  اي متشكل از وزيران مذكور تشكيل شده تا مشكل به نحو مقبول و مطلوبي حل شود.
كروبي با ابراز رضايت از جلسه مذكور گفت: سه شب پيش نيز با دبير شوراي نگهبان جلسه اي داشتيم كه به نتايج خوبي منجر شد.
رئيس مجلس با اعلام اينكه در جلسه مذكور درباره همه صحبت كرديم افزود: به ما گفتند كه تاكنون حدود 500 نفر تاييد شده اند و وعده دادند كه به مرور وضع بهتر شود كروبي در انتهاي اين مصاحبه بار ديگر گفت تا آخر وقت پنجشنبه خبرهاي خوبي منعكس خواهد شد.
ساير خبرهاي انتخاباتي را در صفحه 2 بخوانيد.