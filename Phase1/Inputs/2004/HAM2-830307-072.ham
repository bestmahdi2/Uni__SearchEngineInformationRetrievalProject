گزارش همشهري در مورد راه هاي پيشگيري از شيوع ايدز
آزمايش ايدز قبل از ازدواج؛ آري يا خير؟
گروه اجتماعي: درحالي كه وزارت بهداشت، درمان و آموزش پزشكي انجام اجباري تست ايدز قبل از ازدواج را فاقد هرگونه ارزش علمي و اجتماعي مي داند، سازمان بهزيستي كشور اعتقاد دارد كه انجام اين تست قبل از ازدواج ضروري است.
دكتر فلاحي مدير يكي از كلينيك هاي بيماري هاي رفتاري در گفت وگوي اختصاصي با خبرنگار همشهري گفت: درخصوص اختلاف نظر وزارت بهداشت و سازمان بهزيستي در خصوص انجام آزمايش hiv قبل از ازدواج گفت: به دليل نوع خاص ويروس اين بيماري اين كار عملي نيست چون ويروس hiv مثل بيماري تالاسمي نمي باشد كه از بدو تولد مشخص باشد بلكه نتيجه اين آزمايشها نياز به زمان دارد حتي ممكن است فردي موقع ازدواج از همسر آينده اش بخواهد اين آزمايش را انجام دهد، ولي بايد اذعان داشت كه از نظر علمي نمي توان بر نتايج اين آزمايشها تصميم گيري نمود چون ممكن است فردي 10 روز قبل از آزمايش رفتار پرخطري داشته ولي چند ماه طول بكشد تا آنتي بادي آن ويروس در بدن ايجاد شود و لذا اين گونه تصميم گيري هاي حساس در زندگي بيشتر بايد بر پايه شناخت و ارزش هاي اخلاقي و بعد مذهبي باشد و براي اين آزمايشها خيلي تأييديه قطعي نمي توان داد.
دكتر فلاحي درخصوص فعاليت كلينيك هاي مثلثي رفتاري گفت: اين كلينيك ها در واقع سه نوع بيماري رفتاري ايدز، اعتياد و بيماري هاي آميزشي را تحت بررسي دارند كه در زمينه مشاوره، تشخيص و در نهايت درمان آنها فعاليت مي كنند.
وي درخصوص نوع مراجعين به اين مراكز گفت: به جز بيماران hiv قطعي كه از سوي بيمارستان ها، سازمان انتقال خون معرفي مي شوند، مراجعين عادي كه رفتارهاي پرخطر دارند را نيز شامل مي شود. وي با اعلام محرمانه بودن تمامي اطلاعات مراجعين به اين مراكز گفت: از مراجعين عادي به هيچ عنوان اسم و فاميل پرسيده نمي شود و همه با كد مشخصي تشكيل پرونده مي دهند، در اين پرونده ها فقط جنيست، سن، شغل و اين كه چه رفتار پرخطري داشته اند نظير، خالكوبي، اعتياد تزريقي، روابط جنسي خارج از چارچوب(كه شايع ترين راه انتقال ويروس hiv در جهان است)و... ثبت مي شود.
وي در خصوص بيشترين محدوده سني مراجعين گفت: مسائل رفتاري بيشتر در قشر جوان در محدوده سني 20 تا 40 سال بيشتر است. براساس آخرين آمار دريافتي، هم اكنون 34 تا 46 ميليون تن در سراسر جهان به اين بيماري مبتلا هستند و در سال 2003، 3 ميليون تن جان خود را از دست داده اند.
دكتر فلاحي مهم ترين راهكار جهت پيشگيري و كنترل اين بيماري را آموزش و اطلاع رساني ذكر كرد و گفت: به طور مثال در فوتبال جام جهاني سال 2000 در تلويزيون همزمان يك اطلاع رساني نيز در اين زمينه داشتيم و چون مخاطب اين گونه برنامه ها بيشتر جوانان هستند در مدت يك ماه حدود هزار مورد تلفن و مراجعه داشتيم.
دكتر فلاحي درخصوص هزينه هاي انجام آزمايشهاي hiv گفت: هزينه آزمايش اوليه در كلينيك ها حتي اگر افراد دفترچه بيمه هم نداشته باشند حدود 4 هزار تومان است، اگر آزمايش اوليه نتيجه اي مثبت داشت براي آزمايش تأييدي به سازمان انتقال خون ارجاع داده مي شود كه هزينه آن حدود 5 هزار تومان است. وي افزود: البته درصورت مثبت بودن تست اوليه هرگز به فرد مراجعه كننده جواب داده نمي شود چون به دليل حساسيت بالا ممكن است در فرد ناراحتي ايجاد شود.
وي درخصوص نحوه اين آزمايش گفت: در اين آزمايش ما به سنجش آنتي بادي ويروس hiv مي پردازيم و ممكن است يك فرد رفتاري پرخطر داشته ولي جواب آزمايشش منفي باشد، چون اين امر مستلزم زمان است و حتي چند ماه طول بكشد تا آنتي بادي مذكور در بدن ايجاد شود لذا نتيجه دقيق اين آزمايشها به صرف زمان احتياج دارد و در كوتاه مدت نمي توان جواب قطعي داد.
وي در پاسخ به اين سئوال كه برخي آزمايشگاه ها آزمايش hiv را با هزينه هاي بسيار بالا انجام مي دهند گفت: آزمايشي كه در اين آزمايشگاه ها انجام مي شود ممكن است زمان كمتري ببرد، چون در اين آزمايش به سنجش آنتي ژن ها مي پردازند و تمام مثبت ها را شناسايي مي كنند و ممكن است فردي جواب آزمايشش مثبت باشد ولي hiv آن منفي گزارش شود كه هزينه بسيار بالايي حدود 100 هزار تومان دارد، ولي تأكيد وزارت بهداشت بر انجام آزمايش به طريق نخست مي باشد چون در دسترس تر و اختصاصي تر است و جواب هاي مثبت كاذب كمتري دارد.
وي با اشاره به اين كه درست است در كشور ما بيماري هاي رفتاري نسبت به مثلا آمريكا كمتر مي باشد، ولي بايد قبول كنيم كه وجود دارد.
هم اكنون از هر 10 آلوده به ويروس ايدز در جهان، 9 نفر از ناقل بودن خود اطلاع ندارند و اين آمار در حال افزايش است.
وي با اشاره به اين كه سالانه 33 درصد مبتلايان به ايدز به دليل استفاده از سرنگ مشترك به اين بيماري گرفتار مي شوند گفت: مسئولان بايد راهكاري مناسب با شرايط فعلي ارائه دهند كه آموزش در رأس آنهاست و با توجه به اين كه تلويزيون يكي از پرمخاطب ترين رسانه ها حتي در روستاهاي دورافتاده مي باشد بايد اطلاع رساني و آموزش در اين زمينه را در رأس برنامه هاي خود قرار دهد.
دكتر فلاحي ادامه داد: درحالي كه وزراي بهداشت كشورهاي جهان در اجلاس عمومي سازمان جهاني بهداشت كه در ژنو برگزار مي شود، «بيماري ايدز» را موضوع اصلي اجلاس در سال جاري قرارداده اند تا بتوانند تعداد بيشتري از بيماران مبتلا به ايدز را تحت اقدامات درماني در كشورهاي در حال توسعه قرار دهند، ولي همچنان بيماري هاي آميزشي و اعتياد تزريقي بيشترين علت ابتلا به اين ويروس كشنده را شامل مي شود و ضرورت اجراي برنامه ها و طرح هاي ويژه مهار و كنترل اين بيماري از اهميت ويژه اي برخوردار است.
از سوي ديگر دكتر فاطمه مرادي، متخصص پزشكي اجتماعي در سازمان بهزيستي در پاسخ به سئوال خبرنگار ما در خصوص طرح ديده باني ايدز در مورد زنان آسيب ديده گفت: طرح ديده باني اپيدميولوژيك در حال حاضر در بعضي مكان ها مثل زندان ها كه احتمال شيوع اين بيماري بالاست انجام مي شود ولي براساس توافق وزارت بهداشت، تشخيص و تحت پوشش قرار دادن 3 مركز بزرگ و پرتردد براي انجام اين طرح در سال جاري جزو برنامه هاي دفتر آسيب ديدگان اجتماعي سازمان بهزيستي است. وي افزود: براساس اين طرح مراكز پرتردد تهران، خراسان و اصفهان به طور ساليانه مورد بررسي قرار مي گيرد تا روند اين بيماري در طول زمان بررسي  شود و آموزش هاي لازم در مورد راه هاي پيشگيري و ارجاع افراد مشكوك براي آزمايش و مشاوره و شناسايي و در نهايت ارائه خدمات به آنها داده شود.
با اجراي اين طرح مي توان آماري از مبتلايان در هر سال داشت تا بتوان براساس آن در زمينه هاي بهداشتي برنامه ريزي و سياستگذاري كرد.
دكتر مرادي، انجام آزمايش ايدز قبل از ازدواج را فاقد ارزش علمي دانست و گفت: بيماري ايدز چون دوران نهفتگي دارد يعني ممكن است فرد مبتلا باشد ولي جواب آزمايش منفي باشد و در زمان بعد خودش را نشان دهد نمي توان به آن استناد كرد و در هيچ جاي دنيا نيز اين امر وجود ندارد چه رسد به كشور ما كه از نظر آلودگي هنوز به مرحله بحراني نرسيده ايم ولي همين آمارهاي فعلي را بايد جدي بگيريم.