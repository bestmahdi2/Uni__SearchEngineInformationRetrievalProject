شهرستاني:
آيت الله سيستاني به محض بهبودي به نجف بازمي گردد
در تازه ترين اظهارات به نقل از آيت الله سيستاني پس از انتقال به لندن براي پيگيري معالجات، وي ضمن اظهار تأثر از وضعيت فعلي عراق اعلام داشت كه  علاقه مند است در مرحله فعلي در بين مردم عراق باشد.
حجت الاسلام والمسلمين شهرستاني از نزديكان حضرت آيت الله سيستاني، در گفت و گو با ايسنا، درباره آخرين وضعيت وي گفت: به دليل عارضه قلبي كه به ايشان دست داد، ابتدا 24 ساعت در مركز درماني كرامول تحت بررسي هاي مقدماتي نظير نوار قلب، اكو و ساير اقدامات آزمايشگاهي قرار گرفتند كه تيم پزشكي تصميم به انتقال ايشان به بيمارستان ولنگتون لندن براي بررسي هاي بيشتر گرفت.
وي افزود: تيم پزشكي پس از معاينات، مشاوره هاي پزشكي و بررسي نتايج آزمايش ها، تا دو روز ديگر تصميم خود را درباره عمل جراحي قلب ايشان اعلام خواهد كرد و اينكه اساسا اين اقدام در شرايط فعلي تا چه اندازه در درمان عارضه تصلب شرايين و انسداد، نتيجه بخش خواهد بود. شهرستاني حال عمومي آيت الله سيستاني را در حال حاضر خوب اعلام كرد.
وي به نقل از آيت الله سيستاني درباره برنامه آينده اين مرجع شيعي به ايسنا گفت: ايشان به محض بهبودي به عراق و شهر نجف اشرف باز خواهند گشت، ايشان همچنان به شدت نگران وضع عراق هستند وبسيار متاثرند.