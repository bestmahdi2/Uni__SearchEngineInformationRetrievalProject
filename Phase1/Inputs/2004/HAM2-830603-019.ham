سياه و سفيد، تاكسي عتيقه تهران
خبگزاري يراث - روزي كه به دستور خانم فخرالدوله، نوه امير كبير، در سال 1326، 50 دستگاه تاكسي معروف به «تاكسي ب.ب» وارد تهران شد و روي خيابان سنگفرش سپه با سرعت 40كيلومتر در ساعت ويراژ داد، هيچ كس فكر نمي كرد كه 50 سال بعد قرار است، به خاطر دودي كه از لوله هاي اگزوز 40 هزار تاكسي و بي نهايت مسافركش شخصي، بيرون مي آيد، تهران يكي از آلوده ترين و پرترافيك ترين شهرهاي جهان بشود.
نخستين تاكسي هاي تهران كه از انگلستان وارد شده بود، سياه و سفيد رنگ بودند و مدل « فورد ب. ب» و چون خانم فخرالدوله آنها را وارد كرده بود، در تهران به «تاكسي فخرالدوله» معروف شده بود. خانم فخرالدوله، نوه امير كبير، دختر مظفرالدين شاه، زن ميرزا محسن خان امين الدوله(وزير مظفرالدين شاه)و مادر علي اميني بود.
اما درباره 50 دستگاه تاكسي كه در سال 1326 وارد تهران شد، اطلاعاتي در دست نيست و متاسفانه ظاهرا هيچ كدام از اين 50 دستگاه تاكسي تا به امروز باقي نمانده اند، نه اداره تاكسيراني از آنها خبر دارد و نه موزه، اما جعفر شهري درباره ويژگي فني نخستين اتومبيل هايي كه در حدود همان سال ها وارد تهران شد، نوشته است: «اولين اتومبيل هايي كه وارد ايران شدند سواري هاي فورد كروكي كلاچي لاستيك توپر بودند كه سرعتشان ساعتي 40 كيلومتر بود و چون گيربكس و جعبه دنده اي براي كم و زياد كردن زور موتور نداشتند مانند همان گاري هاي قديم كه جانشينشان شده بودند، درسربالايي ها وا مي ماندند و بايد با هول جلوشان مي بردند و چون ترمزشان هم اهرمي بود(ترمز شيش)، در سرازيري ها، مسافران پياده مي شدند تا راحت تر قابل كنترل شود.»
علي داوود آبادي يكي از قديمي ترين راننده تاكسي هاي تهران است. او را به طور اتفاقي در سازمان تاكسيراني ديديم. با آنكه متولد 1318 است و مي گويد كه از سال 1329 راننده تاكسي بود، سرحال و شاداب است،شبيه بيشتر پيرمردهاي آن دوره و زمانه كه به قول خودشان روغن حيواني مي خوردند. او مي گويد كه در سال 1329 تعداد تاكسي هاي سراسر تهران به 100 تا 150 دستگاه مي رسيد: «تهران، آن موقع تهران بود. خلوت و خوش آب و هوا. آن موقع تاكسي هايي كه در تهران بود مدل آستين، هيلمن، رنو و زيس بود. تاكسي آن موقع ها، كرايه اي بود. يعني اگر كسي تاكسي را كرايه مي كرد، ديگر راننده اجازه نداشت كه شخص ديگري را هم سوار كند. تازه ما آن موقع ها، مي گشتيم تا يك مسافر به پستمان بخورد؛ آنقدر تهران خلوت بود. آن موقع ها سازماني به نام سازمان تاكسيراني وجود نداشت. هر كسي كه پول داشت و اتومبيلي مي خريد به اداره راهنمايي و رانندگي مراجعه مي كرد و مي گفت كه مي خواهم اتومبيلم را تاكسي كنم. آنها هم مجوز مي دادند و رنگ ماشينش را سياه و سفيد مي كردند. به همين سادگي. من از سال 1329 راننده تاكسي بودم اما خودم توانستم در سال 1342 تاكسي بخرم. از سال هاي 1348 يواش يواش تهران شروع شد به شلوغ شدن. من ماشينم را 3000 تومان خريدم. در روز 60 تومان درآمد داشتم. قيمت مسير ميدان فوزيه تا سرسبيل 15 زار بود. اگر به مسافري كه توي ماشين بود مي گفتيم كه اجازه داريم يك مسافر ديگر سوار كنيم يا نه؟ عصباني مي شد و مي گفت: نه؟مثل حالا نبود كه پنج نفر چفت هم بنشينند. وقتي ديگر تهران شلوغ شد من ماشينم را فروختم سال 1348.»
علي داوود آبادي با آنكه خيلي چاق است و 75 سال از سنش مي گذرد، اما به راحتي و چابكي، سوار قديمي ترين تاكسي موجود در تهران مي شود تا ما از او عكس بگيريم. اين تاكسي از همان تاكسي هاي سياه و سفيد است. مدل «فورد ب. ب» و هنوز كسي دقيقا نمي داند كه متعلق به چه سالي است. بعضي از كارمندهاي سازمان تاكسيراني مي گويند، مدل سال 1330 است و بعضي هم مي گويند 1336. اين ماشين، فورد جمع و جور و خوشگلي است. آن را در پاركينگ سرپوشيده سازمان تاكسيراني نگه مي دارند و سالي يك بار، دستي به سر و رويش مي كشند و در هفته نيروي انتظامي آن را به نمايشگاه بين المللي يا جايي ديگر مي برند و به نمايش مي گذارند.
خليلي، كارمند قسمت روابط عمومي سازمان تاكسيراني مي گويد كه سال گذشته، خودش پشت ماشين نشست و آن را تا اتوبان مدرس، محل برگزاري نمايشگاه برد.
علي داوود آبادي درباره وسايل نقليه مردم تهران، قبل از ورود تاكسي مي گويد: «قبل از تاكسي همه جا كالسكه و درشكه بود. در هر خيابان، 40-30 درشكه تلق تلق كنان، روي سنگفرش ها راه مي رفتند. آن موقع فقط خيابان هاي اميريه، سپه، ميدان سپه و باغ شاه تا خيابان كاخ سنگفرش بود و بقيه جاها خاكي بود. اوايل كه تاكسي آمده بود، مردم سوار نمي شدند. انگار مي ترسيدند يا بدشان مي آمد. ترجيح مي دادند با همان كالسكه و درشكه رفت و آمد كنند. يواش يواش مردم ترسشان از تاكسي ريخت. البته هر كسي هم سوار نمي شد. بيشتر، آدم هاي با كلاس سوار مي شدند.»
حالا از زماني كه تهران خلوت بود و خيابان هايش سنگفرش و آدم هايش آرام و تاكسي هايش 50 تا بود، 57 سال مي گذرد. حالا ديگر تهران خلوت نيست و خيابان هايش هم سنگفرش و آدم هايش آرام و تاكسي هايش 50 تا نيست. حالا تعداد تاكسي هاي نارنجي و ارغواني و آبي 40 هزار تا است و تاكسيدارها دعا نمي كنند تا فقط يك مسافر پيدا كنند. در هر تاكسي پنج نفر بيخ تا بيخ مي نشينند و در ترافيك و دود عرق مي ريزند.
وقتي از علي داوود آبادي جدا مي شدم، مرا دوباره صدا كرد. وقتي دوباره به او نزديك شدم، صورت چروكيده اما سرحالش را نزديك گوشم آورد و گفت: «تهران آن موقع ها با صفا بود. من آرزو مي كردم كه در همان سال ها باقي مي ماندم. وقتي كه تاكسي ها سياه و سفيد بود و خيابان ها خلوت و آدم ها مهربان، من اين تهران را دوست ندارم.»