تازه هاي انديشه
مقدمه اي بر فلسفه اسلامي
ماسيمو كامپانيني استاد فلسفه دانشگاه ميلان اخيراً كتابي را به زبان ايتاليايي منتشر كرده است كه سيري اجمالي از تحولات تاريخي و مفاهيم فلسفي فلسفه اسلامي را دربرمي گيرد.
به گزارش خبرگزاري «مهر»، اين كتاب مشتمل بر دو بخش و هشت فصل است. در بخش اول كه «يافتن يك الگو» نام دارد مؤلف، تاريخ فلسفه اسلامي را از شكل گيري معتزله تا زمان ابن خلدون را مورد بررسي قرار مي دهد، از ماهيت فلسفه اسلامي پرسش مي كند و روش هاي موجود در فلسفه اسلامي را به بررسي مي گذارد. در بخش دوم هم كه «مهم ترين مضامين فلسفه اسلامي» نام دارد موضوعاتي چون وحدانيت خدا، ساختار جهان، حكمت بشري، آزادي و ضرورت مربوط به فعل خداوندي، و اخلاق و سياست به بحث گذاشته مي شوند.
آشنايي با آراي متفكران  درباره هنر



دكتر محمد مددپور، انتشارات سوره مهر، قيمت 25000 ريال، چاپ اول 1383
كتاب آشنايي با متفكران درباره هنر كه مجموعه اي از تاريخ حكمت و فلسفه هنر به تأليف دكتر محمد مدد پور و كاري از پژوهشگاه فرهنگ و هنر اسلامي حوزه هنري است، در 4 جلد توسط شركت انتشارات سوره مهر منتشر شد. در جلد اول اين كتاب هنر و زيبايي در نظر متفكران شرق در هشت فصل بررسي شده است ودر آن به تشريح مباحثي همچون حكمت هنر نبوي امت واحده و حكمت هنر اساطير الاولين، حكمت ديني و اساطيري هنر بين النهرين، هنر ديني و اساطيري هنر ايران، حكمت اساطيري هنر مصر، حكمت ديني و اساطيري هنر قوم يهود، حكمت اساطيري هنر هند، حكمت اساطيري هنر چين و حكمت اساطيري هنر ژاپن پرداخته است.
دكتر مددپور در بخشي از كتاب، هنر شرق را به مثابه هنري آييني، ديني و اساطيري، هنري از روزگار كهن عنوان كرده كه اكنون بسيار منزوي و تنها و غريب و گمشده به نظر مي آيد. هر چند در جهان معاصر كه غربي است همه از هنر شرق و همدلي و همدردي با شرق سخن مي گويند و توريسم جهاني تمايلي عميق در سفر به شرق از جمله هند،  چين، ژاپن، ايران، مصر و بين النهرين دارد، اما در حقيقت ذات اين 6 تمدن بزرگ آسيايي در محاق نسيان افتاده اند و خود دچار صورت هاي مبتذل مدرنيسم شده اند. در حقيقت بيشتر مناطق اين سرزمين ها ديگر شرقي نيستند و فقط از نظر ميراث و ماده فرهنگي و هنري به تاريخ گذشته شرق تعلق دارند.