نگاه
يك وزير دو ديدگاه
ياسر مرادي
مدتي است موضوع استيضاح خرم، وزير راه در مجلس شوراي اسلامي بر سر زبانها افتاده است و طبق اخبار شنيده شده هفته آينده بعد از پايان تعطيلات مجلس با حدود 65 امضا اعلام وصول خواهد شد.
استيضاح خرم در مجلس با دو ديدگاه متفاوت روبروست. طرفداران ديدگاه اول اعتقاد دارند براي نشان دادن تعامل بيشتر با دولت، نبايد در مدت يكسال باقي مانده دولت آقاي خاتمي دست به استيضاح وزير راه زد و لذا علي رغم اين كه از عملكرد خرم چندان راضي نيستند، فعلا بركناري او را هم به صلاح نمي دانند. اين طيف در راي اعتماد به شريف زادگان نيز اكثرا با تساهل به وي راي اعتماد دادند.
طرفداران ديدگاه دوم، تعامل با دولت را به مفهوم عدم استيضاح وزير راه نمي دانند و علي رغم اعتقاد به همدلي و همراهي با دولت، كارنامه خرم را بسيار ناموفق تر از آن مي پندارند كه بتوانند با تساهل از كنار آن گذشته و اجازه دهند وي حتي براي 8 ماه ديگر در اين پست باقي بماند.
از سوي ديگر دولت نيز به حمايت همه جانبه از خرم روي آورده و سخنگوي آن طي سخناني با ارائه كارنامه وزير راه، از او به عنوان يكي از موفق ترين وزراي پس از انقلاب اسلامي ياد كرد و با حمايت هاي همه جانبه از عملكرد وي، نشان دادند كه استيضاح وي را چندان نمي پسندند.
به هر حال علي رغم اينكه نمايندگان مجلس توانستند در مرحله اول يعني راي اعتماد به شريف زادگان تعامل مثبتي را با دولت به نمايش بگذارند، ولي امكان دارد كه استيضاح خرم عملي شود. اگر اين استيضاح در مجلس اعلام وصول شود، احتمال راي آوردن استيضاح خرم بسيار بالا به نظر مي رسد.
البته تعدادي از اعضاي هيات رئيسه مجلس از هم اكنون اعلام كرده اند استيضاح وزرايي كه عملكرد موفقي را از خود نشان نداده اند را نبايد به معناي عدم تعامل با دولت به حساب آورد.