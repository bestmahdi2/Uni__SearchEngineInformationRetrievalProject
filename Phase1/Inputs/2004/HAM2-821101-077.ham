برگزاري ششمين همايش تونل در دانشگاه علم و صنعت ايران
گروه علمي فرهنگي: ششمين همايش تونل ايران با حضور بيش از 400 تن از اساتيد، متخصصان و دانشجويان، با همكاري انجمن تونل كشور، توسط دانشگاه علم و صنعت ايران از روز سه شنبه هفتم بهمن ماه به مدت سه روز برگزار خواهد شد.
به گزارش خبرنگار ما، دكتر شاه نظري دبير علمي همايش، اهداف برگزاري همايش را شناخت وضعيت موجود تونل سازي در كشور، انتقال و تبادل تجارب محققان ومهندسان، اعتلاي دانش فني، فراهم نمودن زمينه آموزش دانش پژوهان و انعكاس توانمندي ها و نقاط ضعف اين صنعت عنوان كرد. وي در مورد تعداد مقالات ارائه شده در همايش اظهار داشت: پس از فراخوان، مجموعا 245 خلاصه مقاله توسط دبيرخانه همايش دريافت شد كه پس از بررسي و پيشنهاد اعمال اصلاحات توسط كميته داوران، در نهايت 72 مقاله براي چاپ و ارائه حضوري انتخاب گرديد.
دبير همايش، برگزاري سه كارگاه تخصصي، برپايي نمايشگاهي با حضور 26 شركت داخلي و خارجي و نيز بازديد از كارگاه تونل رسالت تهران را از ديگر برنامه هاي همايش خواند.