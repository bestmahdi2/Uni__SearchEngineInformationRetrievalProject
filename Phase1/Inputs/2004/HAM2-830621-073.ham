نزاع خونين در ميدان شهدا
ساعت23 و30 دقيقه روز پنج شنبه هفته گذشته مهدي به همراه سه تا از دوستانش به نام هاي حسين، محسن وعلي خانه هايشان در محوطه ميدان شهدا را براي چند ساعتي تفريح و گردش ترك كردند. چهار پسر مذكور بعد از چنددقيقه به ميدان شهدا رسيدند و در گوشه اي از اين ميدان ايستاده بودند كه علي با دوستش به نام مهدي به آنجا رسيدند. آن دو پسر نيز در فاصله اي اندك از چهار پسر ديگر ايستاده و مشغول صحبت شدند.
هنوز مدت زيادي نگذشته بود كه عبور چند دختر جوان از آن محل سبب درگيري دو گروه پسر مذكور شد.
دختران از آن منطقه دور شده بودند ولي پسران همچنان درگير بوده و با يكديگر گلاويز شده بودند. هرچه زمان مي گذشت نه تنها آتش دعوا كاهش نمي يافت بلكه هر لحظه درگيري بيشتر مي شد. فحاشي به زد و خورد كشيده شد و در نهايت يك چاقو از جيب يكي از افراد گروه محسن بيرون كشيده شد و بر ريه و ناحيه چپ قلب مهدي جاي گرفت. بدن نيمه جان مهدي روي زمين افتاد. دعوا متوقف شده و سكوت ايجاد شد. حتي صداي پاهاي شتابان چند پسر كه محل را ترك مي كردند به گوش مي رسيد. اهالي محل دور مجروح جمع شدند. مهدي به سرعت به بيمارستان نيروي هوايي انتقال يافت. تلاش هاي پزشكي براي بهبود حال وي شروع شد. خبر اين واقعه به اطلاع ماموران كلانتري 110 رسيد.
بازپرس هنرمند ساعت5 صبح ديروز زماني كه چشمان مهدي براي هميشه روي زندگي بسته شد از ماوقع با اطلاع شد. دستور انتقال جسد به پزشكي قانوني صادر شد. ماموران دايره 10 آگاهي مركز، جست وجوي خود را براي دستگيري عاملان اين حادثه آغاز كردند. محسن و علي دستگير شدند، تحقيقات بيشتر در اين خصوص ادامه دارد.