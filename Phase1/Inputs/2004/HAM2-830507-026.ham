ما آدميم؟يه جورايي غول
اديب وحداني- بروس سينوفسكي و جو برلينگر توانستند بعد از مدت ها ركورد بيشترين تماشاگر در مقايسه با دفعات نمايش فيلم در آمريكا را بشكنند و آن هم با فيلم مستند و در رقابت با فيلم هايي مثل «مرد عنكبوتي2». بعد از مستند خبرساز و جذاب مايكل مور درباره جورج بوش پسر، سينوفسكي و برلينگر با ساخت «يك جور غول» كه درباره افت و خيزهاي يك گروه موسيقي پرمخاطب است توانستند به كمك تبليغاتي كه به طور عمده بدون پرداخت پول و توسط دوستداران آن گروه موسيقي و دوستداران سينماي مستند مستقل بود، تماشاگران فراواني را به سالن هاي نمايش دهنده اين فيلم بكشانند. در دو بيانيه مطبوعاتي مفصل، سينوفسكي و برلينگر نحوه اداره سينماها و تئاترهاي مخصوص نمايش فيلم را به اين شرح توضيح دادند:
«فيلم هاي مستقل اول در يكي دو سينما به نمايش در مي آيند، اگر توانستند پرفروش شوند تا روزي كه مرتب تماشاگر داشته باشند روي صحنه مي مانند، اما به محض كاهش فروش از روي پرده سينماها جمع مي شوند. در حالي كه فيلم هاي ساخت شركت هاي بزرگ به واسطه اهميت آن شركت ها اگر پرفروش هم نشوند روي پرده باقي مي مانند. اين فيلم به دليل نقدهاي مثبتي كه درباره آن نوشته شد و به دليل توصيه افرادي كه از آن خوششان آمده بود مورد توجه مردم قرار گرفت وحتي افرادي كه به آن گروه موسيقي علاقه مند نبودند هم به تماشاي فيلم رفتند. صاحبان تئاترهايي كه اين فيلم را به نمايش گذاشتند احتمال ضرر فراواني را پذيرفتند و در عين سهيم بودن در سودفروش فيلم از موفقيت معنوي كمك به يك حركت غيرتجاري نيز بهره مند شدند. اين فيلم ساخته شده تا در سينماها ديده شود و سيستم صوتي «دالبي ار 5» اين فيلم در سينماها جلوه خاصي پيدا مي كند.»
«يه جورايي» غول فيلمي است كه درباره مراحل ساخت و ضبط يك آلبوم موسيقي به اسم «حضرت غضب» ساخته شده است. اين فيلم از مراحل ترك اعتياد جيمز هتفيلد و ترك گروه متاليكا توسط جيسون نيوستد را در بردارد و قرار است درسال آينده نسخه دي وي دي آن به بازار عرضه شود.