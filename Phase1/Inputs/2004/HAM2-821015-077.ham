بازسازي مراكز و نهادهاي شهري در بم آغاز شد
گروه اجتماعي: عمليات بازسازي مراكز و نهادهاي شهري در بم به سرعت ادامه دارد، در همين حال دستگاههاي مسئول در حال مكان يابي و كسب نظرات و ديدگاههاي مختلف براي احداث شهر جديد بم و نيز برآورد هزينه هاي آن هستند.
بنا بر نظر برخي كارشناسان براي بازسازي شهر بم
5/1 ميليارد دلار بودجه مورد نياز است اين در حالي است كه علاوه بر كمك هاي داخلي تا كنون از سوي كشورهاي خارجي 400 ميليون دلار و 200 ميليون يورو به ايران كمك شده است.
گردهمايي استانداران در بم
معاون امنيتي و انتظامي وزارت كشور گفت: استانداران سراسر كشور امروز در بم تشكيل جلسه خواهند داد تا امكانات استان ها را براي بازسازي شهر زلزله زده بم مورد بررسي قرار دهند.
به گزارش خبرگزاري فارس، علي اصغر احمدي با اعلام اينكه مرحله اول عمليات كه شامل امداد و نجات مجروحين و مصدومين بوده، هم اكنون به پايان رسيده است، گفت: در حال حاضر اسكان موقت افراد زلزله زده و همينطور درمان كامل مصدومين در صدر برنامه ها قرار دارد.
وي با بيان اينكه از تمام ظرفيت  فني، علمي و پشتيباني كشور براي بازسازي شهر بم استفاده خواهد شد، گفت: اسكان آوارگان طي دو سال آينده انجام مي پذيرد. وي افزود: هرچند تا يك ماه و نيم آينده هواي منطقه گرم مي شود، با اين حال براي اسكان موقت فعلي زلزله زدگان احداث 5 الي 6 اردوگاه با 25 هزار كانكس پيش بيني شده است.
احمدي راه اندازي سريع تر سايت اداري شهرستان بم را از تاكيدات وزير كشور ذكر كرد و گفت: همه دستگاه ها بايد در راه اندازي واحدهاي اداري خود در شهر بم اقدامات خود را به عمل بياورند. وي در خصوص بازسازي روستاهاي منطقه گفت: علي رغم خسارات كمتر در روستاها، مقرر شده است كه بازسازي واحدهاي روستايي به بنياد مسكن واگذار گردد.
شهر جديد با معماري «خانه باغ»
فرماندار بم  گفت : امروز همگان  مصمم  هستند تا براساس  رهنمودهاي  مقام  معظم رهبري  و اهتمام  دولت  جمهوري  اسلامي ، اين  شهر را بهتر از گذشته  آن  بسازند.
«علي  شفيعي» به  خبرنگار خبرگزاري  جمهوري  اسلامي افزود: البته  اين  بار بازسازي  بم  با نظارت  كامل  دستگاههاي  مسئول  و موسسه  زلزله شناسي  كشور انجام  خواهد شد.وي  اظهار داشت : مردم  بم  از وزارت  مسكن  و شهرسازي  مي خواهند تا يك  شهر مدرن  را با الگوي  يكسان  در بم  پايه  ريزي  كند.
وي  با اشاره  به  وابستگي  شديد مردم  بم  به  محل  اسكان  خود به  عنوان  «خانه باغ» گفت : در عين  حال  شهر جديد بايد با معماري  نوين  ساخته  شود.فرماندار بم  گفت : از اين  پس  اصول  و معيارهاي  شهرسازي  و معماري  و آئين نامه  2800 با نظارت  دقيق  نظام  مهندسي  بي هيچ  اغماضي  اجرا خواهد شد.
شفيعي  افزود: ما با توكل  به  خدا ثابت  خواهيم  كرد قادريم  بم  را بار ديگر بهتر از گذشته  زنده  و سرافراز نگه  داريم .
راه اندازي شبكه اصلي آب
از سوي ديگر مديرعامل  شركت  آب  و فاضلاب  شهري  كرمان  اعلام كرد : 75 درصد شبكه  اصلي  آب آشاميدني  شهر بم  راه اندازي  شده  است .محمد معصومي  به  خبرگزاري  جمهوري  اسلامي  گفت : پس  از حادثه ناگوار زلزله  تمام  شبكه  اصلي  و آب  آشاميدني  23 هزار و 600 مشترك  در شهرهاي بم  و بروات  از كار افتاد.وي  افزود: به  منظور جلوگيري  از تخريب  و آوار برداري ، آب  كوچه هاي  شهر بم همچنان  قطع  مي باشد.
مركز پليس  110 بم  راه اندازي  شد
فعاليت  مركز فوريتهاي  پليسي  110 منطقه  انتظامي  بم  كه در اثر زلزله  متوقف شده  بود با تلاش  واحد مخابرات  نيروي  انتظامي  كرمان  از سر گرفته  شد.
مركز اطلاع  رساني  فرماندهي  انتظامي  كرمان  روز يكشنبه  به  خبرگزاري  جمهوري اسلامي  اعلام  كرد مردم  شهرستان  بم  مي توانند از طريق  تلفن  110 خدمات  پليسي و انتظامي  را دريافت  كنند.بنا بر اين  گزارش  دفتر نظارت  همگاني  منطقه  انتظامي  شهرستان  بم  با شماره تلفن  197 نيز آماده  دريافت  نظرات  و پيشنهادات  مردم  در خصوص  عملكرد ماموران  انتظامي  در اين  منطقه  است .
در همين حال معاون رئيس قوه قضائيه خبر فرار زندانيان «بم» از تنها زندان اين شهر زلزله زده را به شدت تكذيب كرد.وي تصريح كرد: در پي وقوع زلزله به دستور رئيس قوه قضائيه به تمام زندانيان مستقر در بم مرخصي اعطا شد.
اسكان جانبازان بالاي 50 درصد
مدير كل بنياد جانبازان كرمان نيز اعلام كرد: جانبازان بالاي 50 درصد شهر بم در شهر كرمان اسكان داده شدند.
حاج باقري به خبرگزاري جمهوري اسلامي گفت: 325 نفر از 1100 جانباز شهرستان بم در شهر بم زندگي مي كردند.وي افزود: در اين حادثه 30 نفر از جانبازان، 35 نفر همسران جانباز و 50 نفر از فرزندان آنان جان خود را از دست داده اند و يكصد نفر از جانبازان نيز مجروح شده اند.او گفت: اردوگاه ويژه جانبازان نيز در شهرك صنعتي بم با امكانات اوليه راه اندازي شده است.
واگذاري كودكان بي سرپرست
يك  مقام  مسئول  در بهزيستي  نيز اعلام  كرد   واگذاري  كودكان  بي سرپرست  بم  به خانواده هاي  متقاضي  حداقل  تا سه  ماه  ديگر امكانپذير نيست .
مديركل  بهزيستي  استان  تهران  گفت : كار شناسايي اين  كودكان  و تشكيل  پرونده براي  آنان  تا صدور حكم  دادگستري  مبني  بر بي سرپرست بودن  اين  كودكان ، زمان بر است .
«عباسعلي  الصاق» در گفت وگو با خبرنگار ايرنا مركز استان  تهران  تأكيد كرد: ابتدا كودكان  بي سرپرست  بايد توسط بهزيستي  شناسايي  شوند و پس  از مشخص  شدن  وضعيت  آنان ، بر اساس  شرايطي  يا به  خانواده ها واگذار و يا در مراكز نگهداري   شوند.
به  گفته  وي ، در صورتي  كه  بي سرپرست بودن  اين  كودكان  اثبات  شود و هيچ  خانواده  و خويشاوندي  هم  نداشته  باشند كه  آنان  را نگهداري  كنند، به  خانواده هاي  متقاضي  تحويل  داده  مي شوند.
الصاق ، تأكيد كرد: اولويت  واگذاري  كودكان  شهرستان  بم  كه  در اثر زلزله  بي سرپرست  شده  اند، با خانواده هايي  است  كه  فرزند ندارند.به  گفته  وي ، در صورتي  كه  هيچ  خانواده اي  براي  نگهداري  از اين  كودكان  بي سرپرست  متقاضي  نشود، در مراكز بهزيستي  نگهداري  مي شوند.
وي  تصريح كرد: خانواده ها مي توانند هزينه  اين  كودكان  در مراكز نگهداري  بهزيستي  را تقبل  كنند و با آنان  در مراكز در ارتباط باشند.
ادارات ارشاد بم فعال شد
در جريان سفر « احمد مسجد جامعي » به شهر زلزله زده بم، سه اداره فرهنگي و هنري وزارت فرهنگ و ارشاد اسلامي، فعاليت هاي خود را پس از 10 روز وقفه از سر گرفتند.
اين ادارات، شامل اداره كل ارشاد، اداره امور اوقاف و خيريه و ميراث فرهنگي، شهرستان بم است.
در همين حال «احمد مسجدجامعي» وزير فرهنگ و ارشاد اسلامي ديروز در پايگاه خبري خبرگزاري جمهوري اسلامي در شهر زلزله زده بم حاضر شد و از نزديك در جريان فعاليت خبرنگاران، عكاسان و نيروهاي فني اعزامي ايرنا به منطقه زلزله زده قرار گرفت.
به گزارش خبرنگار ايرنا در بم، مسجدجامعي در جريان اين بازديد، از فعاليت خبري ايرنا در جريان زلزله جمعه پنجم دي ماه اين شهرستان تقدير كرد.
شهرداري تهران، گورستان «بم» را ساماندهي مي كند
مدير عامل سازمان پارك ها و فضاي سبز شهر تهران نيز گفت: شهرداري تهران گورستان شهرستان زلزله زده بم را ساماندهي خواهد كرد.
«علي محمد مختاري» ديروز در گفت وگو با ايرنا افزود: گورستان بم نياز به توسعه فضاي سبز و احداث درخت كاري دارد و سازمان پاركها در اين زمينه اقدام خواهد كرد.
وي اظهار داشت: نگهداري و مراقبت از درختان نخل شهرستان بم كه در سطح وسيعي وجود دارد، بر عهده سازمان پارك ها و فضاي سبز شهرداري تهران است و از امروز اكيپ هايي فعاليت خود را در اين زمينه آغاز خواهند كرد.
به گفته وي، از آنجا كه نگهداري از درختان بم آگاهي هاي خاصي را مي خواهد از ساكنان شهرستان بم در اين زمينه استفاده خواهد شد.مختاري با اشاره به اينكه به دليل شرايط جوي، فضاي سبز در شهر بم بسيار ناچيز است، افزود: گونه هاي گياهي صحرايي و مقاوم در بيش از پنج هكتار از فضاي شهر گسترش خواهد يافت.
وي تأكيد كرد: شهرداري تهران بيش از دو هزار اصله درخت مقاوم را در مناطق زلزله زده خواهد كاشت وبنا داريم تا با احداث چند بوستان 10 هزار متري غبار غم را از چهره شهرستان بم بزداييم.