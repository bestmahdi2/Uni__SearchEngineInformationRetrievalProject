ماجراهاي طبيعت
حيوانات شگفت انگيز زندگي من
قسمت بيست وسوم
دكتر ريموند ديتمارس 
چند قفس در آخرين دقايق با يك كاميون از لندن رسيده بود. متوجه شدم چفت قفس ها با بيزاري رايج در ميان بعضي از فروشندگان حيوانات بسته شده. هيچ وقت نمي شود مطمئن بود كه درست بسته شده باشند. براي بستن قفس ها از يك حلقه شكافدار استفاده مي كنند. خيلي وقت ها در اثر فشار و تقلاي حيوانات اين حلقه ها باز مي شوند و معلوم نيست دوباره محكم شده اند يا نه. اغلب فروشندگان هم كه هيچ توجهي به اين امور ندارند فقط مي خواهند كالا را به مقصد برسانند. با يكي از مهترها صحبت كرده بودم و او قول داده بود تعدادي قلاب فشاري محكم برايم بياورد.
ساحل كمرنگ شده و نسيم خنكي برخاسته بود. كشتي روي آب  هاي غلتان شروع به رفتن كرد. مثل اين بود كه به سوي توفان پيش مي رويم و چون قفس ها با عجله به كشتي حمل شده و به طرز نامناسبي قرار گرفته بود، نه تنها بايد آنها را رديف مي كرديم و طوري كنار هم قرارشان مي داديم كه در طول سفر مشكلي پيش نيايد، بلكه بايد همه چيز را دوباره كاملا بررسي مي كرديم و براي جلوگيري از باز شدن چفت ها همه را خوب به هم مي بستيم.
يكي از مهترهاي من واقعا خبره بود. چنان كارها را سر و سامان مي  داد و چنان با ظرافت و سرعت به همه چيز مي رسيد كه گويي اردكي است در آب او خوب مي دانست چگونه ضمن كار خود را از دسترس آن موجودات غران و آن چنگال هاي برهنه دور نگه دارد. به زودي بار و بند ما شكل و شمايل بهتري پيدا كرد. قفس هاي بزرگتر را در دو صف موازي قرار داديم و صندوق ها و سبدهاي دردار را در قسمت وسط، پشت به پشت هم، جاسازي كرديم. اين كار به ما امكان مي داد قفس ها را با تخته هاي بلند به يكديگر ميخ كنيم و حفاظ خوبي در مقابل جا به جايي و تكان خوردن قفس ها ايجاد كنيم. بدين ترتيب هر چند قفس به صورت يك واحد بزرگ درآمد. آن وقت اين واحدهاي بزرگ را به پايه هاي فلزي كشتي بستيم.
ناگهان، در حين سر و صداي چكش  زدن ها، صداي فريادي شنيدم. دو ميمون بزرگ منگابي(1)روي سقف قفس شان نشسته بودند و با تعجب ما را نگاه مي كردند. تخم جن ها از قفس ها خارج شده و حلقه شكافدار را دوباره روي در چرخانده بودند. اين ميمون ها خاكستري رنگ اند، سرهايي به رنگ سر خ آتشي و پلك هايي سفيد دارند. اين مشخصات، ظاهرشان را بسيار شبيه دلقك ها ساخته و رفتارشان هم شبيه دلقك هاست.
زير لب گفتم: «خدا آخر و عاقبت اين سفر را به خير كند.» و به جرج نورث، مهتر خبره، فرياد زدم: «دم شان را بگير.» با هم از جا پريديم تا خود ر ا به ميمون ها برسانيم و دم آنها را بگيريم. اما هنوز به آنها نرسيده هر دو ميمون از فراز سر ما جهيدند و در فضاي نيمه تاريك، با لامپ هايي كه زير حباب هاي سبدي به زحمت روشن مي شد، به جست و خيز پرداختند. ما شتابزده به طرفشان هجوم برديم و آنها از قفس ها پايين پريدند و راه پلكاني كه به طبقه مسافران مي رفت در پيش گرفتند. چند مسافر با ديدن آنها پا به فرار گذاشتند و چند تايي زدند زير خنده. سعي ما اين بود كه ميمون ها را به داخل يك كابين برانيم. اما آنها خيلي چابك بودند. پيش از آنكه بتوانيم از آنها جلو بيفتيم و راهشان را بگيريم، وروجك ها بالا رفتند، خود را به عرشه قايق ها رساندند و به طرف پل فرماندهي كشتي خيز برداشتند.
پي نوشت:
1mangabey: -:اين نام ماخوذ از منگابي، ماداگاسكار است و به گونه هاي مختلف جنس(cercocebus)گفته مي شد. منگاني ميموني بزرگ از قاره آفريقا است كه پشمي براق و خاكستري دارد، پلك هايش سفيد و دمش دراز است - م.