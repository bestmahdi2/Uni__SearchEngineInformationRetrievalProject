تجمع فرهنگيان تهران و كرج مقابل دو شركت ساختماني
حدود 200 نفر از فرهنگيان شاغل در شهرهاي تهران و كرج روز شنبه در مقابل دفتر دو شركت در تهران كه در زمينه تأمين مسكن و خدمات رفاهي فعاليت مي كنند تجمع كردند.
نماينده فرهنگيان معترض در اين تجمع به ايرنا مركز استان تهران گفت: «اين عده به دليل كلاهبرداري دو شركت فوق در ارتباط با اخذ وجوهي از اين قشر زحمتكش تحت عنوان «خانه سازي» براي معلمان و عدم اجراي تعهدات خود تجمع كرده اند.»
«بصيرا… جبرئيلي» افزود: اين دو شركت از طريق انتشار آگهي تحت عنوان تأمين مسكن و ارايه خدمات رفاهي به فرهنگيان از معلمان دو شهر تهران و كرج بالغ بر پنج ميليارد ريال دريافت كرده اند.
وي تصريح كرد: تاكنون نه تنها هيچ امكاناتي براي معلمان ايجاد نشده است، بلكه، مطالبات آنان نيز بازپرداخت نمي شود.
به گفته وي، يكي از اين شركت ها، يك شركت خصوصي با مسئوليت محدود است كه تنها با سرمايه «شش ميليون ريال» توسط سه نفر اداره شده و اين شركت با بهره گيري از يك عنوان در ارتباط با معلمان، اقدام به اخذ وجه از فرهنگيان كرده است.
وي افزود: «خانه معلم» در آموزش و پرورش يك تشكيلات حقوقي است كه براي معيشت و رفاه فرهنگيان تلاش مي كند كه اين افراد از نام اين نهاد براي پيشبرد اهداف خود سوءاستفاده كرده اند.
جبرئيلي گفت: مقرر بود اين شركت اعضا را براي دريافت خانه به ازاي هر متر 195 هزار تومان به شركت(....)به عنوان خانه ساز معرفي كند.
وي ادامه داد: فعاليت اين دو شركت از سال 79 آغاز شده، اما تاكنون هيچ كاري انجام نداده اند و لذا، فرهنگيان نيز براي دادخواهي به دادگستري شكايت كردند.
نماينده فرهنگيان تجمع كننده گفت: اين در حالي است كه شركتي كه قرار بود براي فرهنگيان خانه سازي كند با پول فرهنگيان اقدام به سرمايه گذاري و خانه سازي براي افراد ديگر كرده است كه آنان نيز به نوبه خود شاكي اين شركت هستند.وي خاطرنشان كرد: ما به عنوان مال باختگان خواهان تسريع در رسيدگي به اين پرونده هستيم.