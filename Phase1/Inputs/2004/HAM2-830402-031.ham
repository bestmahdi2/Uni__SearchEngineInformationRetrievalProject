تازه هاي دنياي رسانه ها
باز هم حكومت نظامي در عراق
نيويورك تايمز در شماره 21 ژوئن خود گزارش خبرنگارانش «سوميني سنگوپتا» و «دكستر فيلكينز» در عراق را چاپ كرده است كه نوشته اند: دولت موقت عراق به رياست اياد علاوي، احتمال اعلام حكومت نظامي، اين بار تحت عنوان «حالت فوق العاده و اعمال مقررات مربوط» در برخي نواحي عراق را تحت بررسي قرار داده كه آن را پس از انتقال قدرت در سي ام ژوئن به اجرا درآورد. اين مقررات شامل تحميل ساعات منع رفت و آمد شبانه، منع برگزاري اجتماعات و تظاهرات خياباني، بازرسي و دستگيري بدون مجوز قاضي دادگاه، بازداشت نامحدود بدون ابلاغ اتهام و... خواهد بود. اياد علاوي گفته است كه كميسيوني مركب از چند وزير را مامور بررسي اعلام حالت فوق العاده در برخي از نقاط عراق كرده است. هدف مقابله با ناامني است. علاوي گفته است كه تصميم به اقدام قاطع و شديد بر ضد مخالفان مسلح دارد و اگر لازم باشد در هر موردي روش هاي فوق العاده بكار خواهد برد. ما برضد ناامني و عوامل آن دست به هر اقدامي كه در توان داريم خواهيم زد. ما در برابر مخالفان مسلح دست بسته نخواهيم ايستاد. ما به خاطر «دمكراسي» دست به اقدام شديد و فوق العاده خواهيم زد و اعلام حالت فوق العاده را از فلوجه و شهرك صدر آغاز خواهيم كرد.در تفسير اين گزارش و اظهارات علاوي گفته شده است كه معلوم نيست حالت فوق العاده كارايي داشته باشد زيرا كه نيروهاي نظامي آمريكا با همه تجهيزات پيشرفته و سختگيري نتوانستند آرامش را برقرار كنند و عراقي ها به اين سختگيري آمريكا اعتراض داشتند و واكنش نشان مي دادند.همچنين بر اظهارات علاوي كه از حمله هوايي اخير آمريكاييان به فلوجه دفاع كرده تفسيرهاي منفي متعددي انتشار يافته است، مخصوصاً كه پليس عراق اعلام كرده است كه برخلاف ادعاي فرماندهان آمريكايي، در محل بمباران كه ضمن آن 22 تن و عمدتاً زن و كودك كشته شدند اثري از خرابكاران خارجي به دست نيامده است.
پليس سعودي همكار القاعده!
سي.بي.اس، شبكه تلويزيوني آمريكا يكشنبه شب به نقل از مطالب سايت القاعده در شبه جزيره عربستان تحت عنوان «صوت الجهاد» پرداخت و گفت كه پليس سعودي سمپات القاعده لباس و خودرو با مارك پليس در اختيار عوامل القاعده گذارده بود و آنان به لباس پليس در آمده و در مسير فرودگاه رياض اقدام به بازرسي اتومبيل ها كرده، پال جانسون را يافته، به اتومبيل ديگر منتقل ساخته و ربوده بودند.مقامات سعودي فورا اين گزارش را رد كردند و اعلام داشتند كه مبارزه اينترنتي به  اندازه مبارزه مسلحانه خطرناك است و هدف مطالب صوت الجهاد در 40 صفحه ضربه زدن به دولت سعودي و نشان دادن عدم وفاداري پليس اين كشور نسبت به دولت است.
حملات تازه عوامل حزب جمهوريخواه به كلينتون
در پي انتشار مصاحبه يك ساعته بيل كلينتون رئيس جمهوري سابق آمريكا كه در آن بسياري از ضعف هاي جامعه اين كشور را رو كرد و تلويحاً از جورج بوش به انتقاد پرداخت، عوامل حزب جمهوريخواه حمله به او را از سر گرفتند و حتي بر ضد او به دادن آگهي تبليغاتي به تلويزيون ها دست زده اند. «راش ليمبو» مفسر راستگراي راديو در حمله به كلينتون كتاب او را به جاي «ماي لايف» «ماي لاي» به معناي دروغ من مي نامد. كلينتون گفته است كه بوش نبايد پيش از تكميل بازرسي سازمان ملل و دادن گزارش به شوراي امنيت به عراق لشكر كشي مي كرد. بايد براي حمله نظامي دليل قوي داشت وگرنه مسئوليت همه دشواري ها را به گردن مهاجم مي اندازند و از همه وخيمتر، قضاوت منفي تاريخ است. او در مورد خطر القاعده گفت كه اين خطر را داشتم به بوش مي گفتم ولي وي حتي اجازه نداد حرفم را تمام كنم. كلينتون درباره حمله موشكي به اردوگاه بن لادن در افغانستان كه به دستور او صورت گرفته بود گفت كه «سيا» به او گزارش نادرست داده بود و گفته بود كه بن لادن در اردوگاه است كه درست نبود.
گسترش ناتو و اتحاديه اروپا تا به كجا؟
طرح قانون اساسي اتحاديه اروپا مركب از 25 كشور كه 18 ژوئن جاري در بروكسل به تصويب رسيد راه دور و دراز خود را تا به اجرا درآمدن آغاز كرده است زيرا كه بايد در هر كشور عضو هم از طريق راي پارلمان و يا رفراندم به تاييد برسد كه دست كم تا سال 2007 طول خواهد كشيد.تا آن زمان به تقاضاي عضويت چند كشور اروپايي ديگر در اين اتحاديه رسيدگي خواهد شد و تكليف عضويت تركيه روشن خواهد گرديد. در سه روز گذشته رسانه ها اين سئوال را مطرح كرده اند كه اين اتحاديه مي خواهد تا به كجا گسترش يابد و آيا با اين گسترش، دچار مشكلاتي كه از درون آن را متلاشي كند نخواهد شد؟ و نيز واكنش كشورهاي واقع در قاره هاي ديگر در قبال گسترش اتحاديه اروپا و ناتو چه خواهد بود زيرا 18 ژوئن، همزمان با جلسه نهايي اجلاس قانون اساسي اتحاديه اروپا، رامسفلد وزير دفاع آمريكا در بالكان سرگرم تشويق كشورهاي اين منطقه ازجمله مقدونيه، كرواسي و آلباني به عضويت در ناتو بود.