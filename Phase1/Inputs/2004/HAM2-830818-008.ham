صرع، ديابت،ms؟
عيب بزرگ ندانستن 
نگرش اطرافيان به كساني كه دچار چنين بيماري هايي هستند مي تواند در بسياري از موارد تاثيراتي كاملا مثبت يا كاملا منفي براي اين بيماران به دنبال داشته باشدهر دفعه دچار حمله مي شوم و بعد به حالت عادي برمي گردم يك جايي از بدنم در اثر مداخله اطرافيان زخمي شده است
عليرضا آشوري 
براي طبقه بندي انواع و اقسام بيماري هاي جديد و قديمي كه مبتلا به انسان است دسته بندي هاي متفاوتي وجود دارد، مثلا بيماري ها بر مبناي عامل ايجاد كننده مي توانند باكتريايي، ويروسي، قارچي يا اصلا غيرعفوني باشد. مي تواند ارثي يا اكتسابي باشد و مهمتر از همه از بعد اجتماعي اينكه يك بيماري مسري است يا غيرمسري باشد.
سرطان و سكته قلبي شايع ترين بيماري هاي مرگ آفرين در سراسر دنيا هستند، ولي هيچكدام واگيردار نيستند. ديابت، نقرس، صرع و ms هم واگيردار نيستند، اما بيماري هاي مشكل آفرين و بعضا خطرناكي به شمار مي آيند. در جامعه امروز در سراسر دنيا افراد بسياري به بيماري هايي نظير ديابت مبتلا هستند و با كنترل بيماري خود مي توانند مثل افراد ديگر در جامعه به كار و فعاليت بپردازند گرچه شايد نتوانند بازدهي مشابهي با يك انسان صد درصد سالم داشته باشند. نگرش اطرافيان به كساني كه دچار چنين بيماري هايي هستند مي تواند در بسياري از موارد تاثيراتي كاملا مثبت يا كاملا منفي براي اين بيماران به دنبال داشته باشد.
البته معمولا نگرش و رفتار كلي جامعه ايران با مبتلايان به بيماري هايي مثل ديابت يا ms يا صرع رفتار بد و نكوهيده اي نبوده است از جنس رفتاري كه با مبتلايان به بيماري ايدز يا هپاتيت مي شود، ولي بعضي وقت ها استثناهاي ناخوشايندي هم وجود داشته و دارد.
مي  دانيد كه بيماران ديابتي، آنهايي كه ديابت وابسته به انسولين دارند بايد در فواصل معيني از روز انسولين تزريق كنند تا قند خونشان در حد طبيعي باقي بماند و مانع صدمه و آسيب به ارگان هاي بدن شود. اغلب بيماران ديابتي تزريق انسولين خود را به نحوي تنظيم مي كنند كه در منزل و خارج از ديد عمومي اينكار را انجام مي دهند، ولي گهگاه اين امر امكانپذير نيست. چند وقت پيش جايي شنيديم كه فرزند كوچك يكي از دوستان كه ديابت دارد، در مدرسه و زماني كه كلاس درس هنگام زنگ تفريح خالي بوده، قصد تزريق انسولين را داشته كه ناظم مدرسه سر مي رسد و او را به خاطر تزريق انسولين توبيخ و يك روز از مدرسه اخراج مي كند. ناظم محترم به هيچ صراطي مستقيم نمي شد كه اين بچه اگر انسولين نزند دچار مشكل مي شود و كار او را عملي غيراخلاقي و قبيح برآورد كرده بود. عاقبت با پادرمياني معلم، والدين،آبدارچي و سرايدار آن، كودك به سركلاس خود برمي گردد، ولي آيا تاثير رواني مهيب اين برخورد به اين سادگي از ضمير اين كودك كه گناهي در بيماري خود ندارد پاك خواهد شد؟
آقاي محترمي كه به تازگي در يكي از ادارات استخدام شده بود، از همان كودكي به بيماري ديابت مبتلا بود. اين آقا تعريف مي  كند كه چند بار مجبور مي  شود در ساعات كاري انسولين تزريق كند. چند نفر از همكاران قضيه را مي  بينند و طبق خاصيت يك كلاغ، چهل كلاغ در اداره مي پيچد كه فلاني داشت يك چيزي تزريق مي كرد و آنهايي كه نمي  دانستند اين آقا ديابت دارد به تصور اينكه اين بخت برگشته اعتياد دارد، به مديركل گزارش دادند. مديركل هم اين كارمند از همه جا بي  خبر را احضار مي كند تا حكم اخراجش را بدهد كه تازه آنجا متوجه مي شود اين بنده خدا ديابت دارد، نه اعتياد! خلاصه آقاي كارمند مدارك مربوط به بيماري خود را ارايه مي كند و دوباره به سركار برمي گردد با اين سفارش كه لطفا در اداره انسولين تزريق نكن! اين دو مورد درباره بيماري است كه شيوع فراواني در جامعه دارد و همه از علايم و ويژگي هاي خاص آن اطلاعات نسبي دارند.
در اين زمينه مشكلات بيماران مبتلا به صرع از بقيه به مراتب بيشتر است. بيماري صرع همانطور كه حتما مي دانيد با حملات توام با تشنج و غش شناخته مي شود. بيماري صرع سه نوع دارد كه دو نوع آن به صورت ادواري يا مداوم واجد اين حملات هستند. بيماري كه دچار حملات صرع مي شود، جز حالت تشنج شديد و دنباله دار احتياج به مراقبت و رسيدگي خاصي ندارد. برخلاف تصور عرف جامعه، بيماران مصروع را نبايد الزاما با طناب و كمربند بست و پارچه داخل دهانشان گذاشت، ولي متاسفانه وقتي يك بيمار مصروع دچار حمله مي شود، حتي اگر اين حمله كاملا هم خفيف باشد، اطرافيان فورا به بيمار بدبخت هجوم مي آورند و او را مي بندند و... در بسياري از موارد حملات صرع، اگر بيمار را به حال خود بگذاريم خودش خيلي سريع به حالت عادي برمي گردد و اين مداخله هاي كوركورانه جز بدتر كردن وضعيت بيمار حاصلي براي او در پي نخواهد داشت.
يك بيمار مصروع كه در كارخانه كار مي كند مي گفت: بعضي وقت ها احساس مي  كنم همه منتظرند تا من دچار حمله شوم و آنها به طرف من هجوم بياورند و مرا ببندند، در صورتي كه حملات صرع در مورد من بسيار خفيف است و اصلا در حدي نيست كه به خودم يا كس ديگري آسيب بزند، ولي هر دفعه دچار حمله مي شوم و بعد به حالت عادي برمي گردم يك جايي از بدنم در اثر مداخله اطرافيان زخمي شده است.
مداخله اطرافيان اگر بدون آگاهي علمي كافي باشد نه تنها مشكلي را حل نخواهد كرد، بلكه باعث بروز مشكلات عديده روحي و جسمي براي بيماران خواهد شد. اين بيمار صرعي مي گفت: به خدا اگر مرا به حال خودم بگذارند هيچ اتفاقي نمي افتد. اين طرز رفتار اصلا منطقي نيست.
برخلاف آن چيزي كه به نظر مي رسد اطلاعات جامعه ما از برخي بيماري ها و نحوه برخورد با آنها بسيار پايين است. همين عدم آگاهي مي تواند مشكلات به مراتب وخيم تري از لحاظ اجتماعي به همراه داشته باشد.