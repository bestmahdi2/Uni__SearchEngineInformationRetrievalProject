تا انتخابات
مجلس طرح سه فوريتي را
شش ماه مسكوت گذاشت
نمايندگان مجلس طرح سه فوريتي اصلاح قانون انتخابات را به مدت شش ماه مسكوت گذاشتند. طرح مذكور از سوي شوراي نگهبان رد شده بود. به گزارش خبرنگار پارلماني همشهري، پيشنهاد مسكوت ماندن اين طرح از سوي رئيس كميسيون امنيت ملي مطرح شد كه بدون اظهارنظر مخالف يا موافق به رأي گذاشته و تصويب شد.
كار بهتر براي وزيران و معاونان
وزير نيرو كه ديروز در مجلس حاضر شده بود گفت وزرا و معاونين به جاي استعفا كردن بهتر است تلاش كنند كه انتخابات به خوبي و آرامش برگزار شود.بي طرف به خبرنگار فارس گفت: در جلسه دولت تصميم گرفته شده است به جاي استعفا دادن وزرا و معاونين، سعي بر برگزاري انتخاباتي در شأن نظام و نام جمهوري اسلامي باشد.
شوراي نگهبان تجديدنظر كند
حجت الاسلام مصباحي سخنگوي جامعه روحانيت مبارز در مورد تحصن اخير نمايندگان مجلس گفت اين تنش هايي كه در مقابل رد صلاحيت ها صورت مي گيرد خود نوعي واكنش سياسي و براي ايجاد يك فضاي كاذب تبليغاتي و انتخاباتي مي باشد چرا كه عملكرد هيأت هاي نظارت كاملاً قانوني و طبق قانوني است كه توسط خود مجلس شوراي اسلامي به تصويب رسيده است.
معاون پژوهشي دانشگاه امام صادق(ع)در گفتگوي اختصاصي با همشهري گفت: اينگونه كارها فعاليت سياسي كشور را ملتهب كرده و اين امر نه به مصلحت ملي كشور ماست و نه به صلاح فضاي انتخاباتي است چرا كه مردم اگر احساس كنند گروه ها و نهادها با هم درگيري دارند شور انتخاباتي شان كاهش مي يابد و اين احساس به آنها دست مي دهد كه شما به دنبال دعواهاي خود باشيد و ما كاري به شما نداريم.
وي افزود: ردصلاحيت ها بايد مورد تجديد نظر شوراي نگهبان قرار گيرد كه با رهنمودهاي بسيار ارزشمند مقام معظم رهبري ابواب جديدي در شيوه تأييد صلاحيت ها گشوده شد.
حزب اعتدال و توسعه فردا ليست انتخاباتي خود را مشخص مي كند
غلامعلي دهقان سخنگوي حزب اعتدال و توسعه گفت: اين حزب درصدد است ليست انتخاباتي تهران و شهرستان هاي خود را تا آخر اين هفته آماده و كاملا مشخص كند.به گزارش ايسنا وي افزود: باتوجه به اينكه در برخي از شهرستان ها برخي از كانديداهاي حزب ردصلاحيت شده اند منتظر 10 بهمن و اعلام نتيجه شوراي نگهبان در تاييد يا ردصلاحيت قطعي كانديداها هستيم.دهقان افزود: حزب ما حتما در انتخابات به طور گسترده شركت مي كند.
جبهه مشاركت 13 بهمن تصميم مي گيرد
به گزارش ايسنا، جبهه مشاركت روز 13 بهمن با برگزاري ششمين كنگره خود به عنوان كنگره فوق العاده اين حزب درخصوص وضعيت انتخابات و نحوه حضور يا عدم حضور در انتخابات تصميم گيري مي كند.
توصيه موسوي خوئيني ها
حجت الاسلام و المسلمين موسوي خوئيني ها عضو مجمع روحانيون اخيرا در جلسه اي به اصلاح طلبان و نمايندگان متحصن، توصيه كرده است از بحث هايي مانند خروج از حاكميت، فاصله بگيرند.
موسوي خوئيني ها در سالهاي اخير كمتر در انظار ظاهر شده است اما همچنان مرجع بسياري از فعالان سياسي طيف چپ به شمار مي رود.
نظر نهايي شوراي نگهبان دهم بهمن اعلام مي شود
ستاد انتخابات كشور در اطلاعيه اي اعلام كرد: نظر قطعي و نهايي شوراي نگهبان در رسيدگي به شكايت داوطلبان رد صلاحيت شده دهم بهمن ماه جاري به وزارت كشور اعلام خواهد شد.
براساس اطلاعيه ديروز ستاد انتخابات كشور، اين تاريخ طبق تبصره سه ماده 52 قانون انتخابات مجلس است. براين اساس ستاد انتخابات كشور نيز پس از دريافت نظريه شوراي نگهبان مراتب را به هر يك از حوزه هاي انتخابيه ذيربط ابلاغ خواهد كرد.
اسامي تأييد شدگان به وزارت كشور اعلام شد
مدير كل اسناد شوراي نگهبان با ابراز اميدواري در خصوص رسيدگي به پرونده هاي داوطلبان اعلام كرد كه تاكنون 461 نفر از كساني كه شكايت كرده بودند، تأييد صلاحيت شدند.
به گزارش ايسنا، سيدعلي علوي در ادامه افزود: اسامي اين افراد به وزارت كشور اعلام شد و هر روز نيز اسامي جديد اعلام خواهد شد.
بيانيه شماره 13 متحصنين
بيانيه شماره 13 نمايندگان متحصن در مجلس شوراي اسلامي ديروز در مجلس قرائت شد. در اين بيانيه آمده است: تصويب طرح سه فوريتي براي ضابطه مند كردن بررسي صلاحيت داوطلبان نمايندگي مجلس، آخرين اقدام مجلس ششم در عرصه قانون گذاري به منظور قانونمند كردن نظارت شوراي نگهبان وحفظ حق ملت در انتخاب كردن و انتخاب شدن و در نتيجه تضمين برگزاري انتخاباتي آزاد، عادلانه و سالم و رقابتي بود.
نمايندگان متحصن در مجلس ششم عليرغم اين كه قوانين موجود را براي تجديد نظر شوراي نگهبان در تصميمات بدعت آميز و خلاف قانون هيات مركزي نظارت كافي مي دانستند صرفاً به منظور اتمام حجت و بستن باب هر گونه توجيه و بهانه بر وجود ابهام و خلأ قانوني،  در تصويب اين طرح همراهي كردند و فرصتي را فراهم آوردند تا شوراي نگهبان پايان بخش بحراني باشد كه هيات مركزي نظارت با رد صلاحيت گسترده و غيرقانوني بيش از سه هزار داوطلب نمايندگي مجلس و بلاموضوع كردن راي مردم در انتخابات آينده بر كشور تحميل كرده است.