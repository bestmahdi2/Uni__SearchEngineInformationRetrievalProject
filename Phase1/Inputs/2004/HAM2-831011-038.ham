داستان هايي از فردوسي
كين تورانيان
محمدحسن شهسواري
ديديد كه پس از مرگ منوچهر، «نوذر» جوان راه پدر را در پيش نگرفت و شايستگان را قدر نداد و ملك مقدس ايران را شورش و هرج و مرج فراگرفت. در اين ميان همان طور كه منوچهر پيش از مرگ گفته بود، دشمن اصلي تورانيان بودند كه كين «تور» را از ايران و منوچهر داشتند. اينك ادامه ماجرا:
بر توران فرزند تور، «پشنگ» فرمان مي راند. او به محض شنيدن مرگ منوچهر، كين هاي ديرين را جلو چشم آورد و تمام سرداران توران را به كاخ خويش دعوت كرد. پهلواناني مانند «اغريرث»، «گرسيوز»، «بارمان»، «كلباد»، «هژبر» و سپه سالارش «ويسه» و در اين ميان فرزند پهلوان و داناي پشنگ، «افراسياب» نيز بود. پشنگ كين هاي ديرين را زنده كرد.
سخن راند از «تور» و از «سلم» و گفت
كه كين زير دامن نشايد نهفت
سري را كجا مغز جوشيده نيست
برو بر چنان كار پوشيده نيست
كه با ما چه كردند ايرانيان
بدي را ببستند يكسر ميان
كنون روز تيزي و كين جستن  است
رخ از خون ديده  گه شستن است
افراسياب نامجو در آن ميان برخواست و گفت: شايسته نبرد با ايرانيان منم. ايرانيان منتظر تيغ تيز افراسياب باشند.
پشنگ شاد از داشتن چنين فرزند شجاعي اذن لشكركشي به ايران را به او داد. افراسياب با مغز پرآشوب جواني،در خزانه را باز كرد و سپاهي گران فراهم آورد. اما از آن جايي كه افراسياب علاوه بر شجاعت از هوش نيز برخوردار بود، فرداي آن روز نزد پدر رفت و گفت: درست كه منوچهر از ايران رخت بر بسته است اما سپه سالار ايران، سام سوار است. جدا از اين در ايران هنوز «كشواد»، «گرشاسپ» و «قارن رزم زن» هستند. شايد بهتر است ما اكنون بر ايرانيان نشوريم.
پشنگ بر پسر بانگ زد كه فرزندي كه كين نياكانش را در دل نداشته باشد، خلف نيست. ديگر بدين شيوه سخن نگو! براي ايرانيان تنها يك افراسياب كافي است. اكنون تنها به فكر جنگ باش. سپاه را از سوي «دهستان»، «آمل» و «گرگان» وارد ايران كن و در آن جا از خون جوي ها بساز زيرا كه منوچهر در اين مكانياي ما، تور را كشت. من را با نوذر كاري نيست زيرا كه او جواني بيش نيست. كين من بيش از همه از قارن  رزمزن و گرشاسپ است. زيرا كه آنان در جنگ با سپاه سلم و تور بيش از ساير ايرانيان به ما ضربه زدند. برو و كين خون مردمانت را براي هميشه از ايرانيان بگير!
افراسياب لشگر گرانسنگ خويش را فرمان حركت داد به نيت آن كه خاك ايران را براي هميشه به توبره كشد. لشكر به جيحون رسيده بود كه خبر به نوذر رسيد. ايرانيان نيز به فرماندهي قارن رزم زن فرزند كاوه آهنگر بزرگ، به سوي تورانيان تاخت. نوذر نيز همراه لشكر بود. دو لشكر، در «دهستان» به يكديگر رسيده بودند كه خبري ايرانيان را در بهت و غم فرو برد و تورانيان را در شادي غرقه كرد. خبر كوتاه و قاطع بود. جهان پهلوان سام بزرگ جان را به جان آفرين سپرد. لشكر ايران در ماتم فرو رفت. اما از آن سو افراسياب غرقه در شادي، بيكار ننشست و 30هزار از سپاه خود را به فرماندهي «شماساس» و «خزروان» به سوي سيستان فرستاد تا خاندان سام را كه بزرگترين پناه ايران بودند، براي هميشه نابود كنند. سپاه افراسياب كه از چين نيز ياوري گرفته بود، هنوز 400 هزار مرد جنگي داشت در حالي كه سپاه ايران تنها 140 هزار بود.
صبح روز بعد دو سپاه رو به روي هم صف كشيدند. ايرانيان نگران از شمار لشكريان دشمن و همچنين غمگين از مرگ سام بودند. «بارمان» يكي از سرداران قوي پنجه و زورمند سپاه افراسياب به نزد او رفت و گفت: اگر اجازه دهيد يكي از پهلوانان ايران به رزم خوانم.
اغريرث جلو آمده و گفت: من اين را شايسته نمي دانم. تو سردار بزرگ سپاه ما هستي اگر كشته شوي با ترسي كه لشكريان ما همواره از ايرانيان دارند، روحيه شان خراب تر مي شود. بهتر است فرد بي نام و نشان تري به ميدان فرستيم.
اما افراسياب بر سر اغريرث فرياد زد و گفت: بارمان تمام پهلوانان ايران را حريف است. اين چه سخني است كه مي گويي؟ بارمان به نبرد برو!
بارمان فريادي از شادي بركشيد و به ميدان نبرد رفت و رو سوي قارن فرياد كشيد و گفت: آيا در تمام لشكر ايران مردي هست كه ياراي رو به رو شدن با من را داشته باشد.
صداي بارمان كوه را لرزاند. قارن رو به سپاه ايران كرد و گفت: يك نفر برود و اين نانجيب را خاموش كند.
اما صدا از لشكر ايران برنيامد. قارن خيره به مردانش نگريست. اما باز صدا از كسي برنيامد. قارن برادري داشت به نام «قباد» كه مويش سپيد گشته بود و از نسل پيشين پهلوانان ايراني بود و همراه فريدون با ضحاك جنگيده بود. قباد گفت كه من به جنگ اين ناپاك مي روم. قارن نزديك او شد و گفت برادر سني از تو گذشته است. اصلاً آمدن تو به اين كارزار درست نبود. تو بايد در شهر مي ماندي تا جوانان از تجربه ات استفاده مي كردند.
قباد در جواب برادر گفت: برادر! هر كسي بالاخره روزي مي ميرد. يكي در رختخواب و يكي در ميدان رزم. اما چيزي كه براي هر مردي آسان به دست نمي آيد مردن در راه وطنش است. پس بگذار به ميدان روم به آرزوي خود رسم.
قارن اذن جنگ داد. قباد به ميدان رفت. اما بارمان يلي زورمند بود. اگرچه قباد خيلي مردانه در برابر او جنگيد اما بارمان در يك لحظه خشتي بر سرين او زد و قباد از اسب با سر به زمين افتاد در دم جان داد. خبر مرگ قباد كه به قارن رسيد سپاه ايران را فرمان جنگ داد.
دو لشكر بسان دو درياي چين
تو گفتي كه شد جنب جنبان زمين
از آواز اسپان و گرد سپاه
نه خورشيد پيدا نه تابنده ماه
درخشيدن تيغ الماس گون
سنان هاي آهار داده به خون