هر 22 دقيقه يك نفر قرباني انفجار مين مي  شود
قاتلي آرميده در خاك
نادر شاكرين- جنگ ها همواره از نقاط تاريك تاريخ بشر بوده اند. حوادثي كه با وجود پيروزي هايي براي ملت ها ننگي عظيم براي  آنها هم محسوب مي  شوند. نمي  توان جنگ رايك حادثه مقطعي دانست زيرا آثار آن سال ها پس از وقوع همچنان گريبان انسان ها را مي  چسبد و گاهي از خود جنگ نيز درد آورتر مي  نمايد. يكي از مشكلاتي كه پس از جنگ برجاي مي  ماند مين هاي زميني است؛ قاتلاني آرميده در خاك كه بسيار سريع جان قربانيان خود را مي    گيرند. در كشور خودمان هم هرازگاهي افرادي بي   گناه بر اثر انفجار مين كشته مي   شوند. چه بسيارند شهيداني كه خون خود را براي پاكسازي ميدان هاي مين و تجسس پيكرپاك رزمندگان دفاع مقدس اهدا مي   كنند. اما اين قاتل حرفه اي چيست و چگونه كار مي   كند؟ مين هاي زميني سربازاني هميشه بيدارند. به خواب، آب و غذا احتياجي ندارند و از احساسات بويي نبرده اند، بدون هيچ رحم و شفقتي جان مي   گيرند و بسيار ارزان هستند. بر اساس آماري كه 10 سال پيش توسط سازمان ملل اعلام شد حدود 125 ميليون مين عمل نكرده در 70 كشور جهان مدفون است كه اغلب در مناطقي نامشخص وجود دارد. سالانه 24 هزار غيرنظامي توسط مين هاي زميني كشته يا مجروح مي            شوند، يعني هر 22 دقيقه يك نفر. سازمان ملل تخمين مي       زند كه در سال 1995، 80 هزار مين خنثي شد درحالي كه در همين مدت 5/2 ميليون مين جديد كار گذاشته شد. هزينه هر مين بين 3 تا 15 دلار است در حالي كه هزينه خنثي كردن آن حدود هزار دلار است. بنابراين به نظر مي   رسد با وضعيت و فن آوري فعلي 33 ميليارد دلار و هزار و صد سال براي پاكسازي تمام ميدان هاي مين زمان لازم است.
عملكرد مين ها بسيار ساده است. يك حسگر حضور هدف را احساس مي  كند و موجب انفجار چاشني مي  شود. بر اثر انفجار چاشني، خرج اصلي مين كه از مواد منفجره قوي درست شده منفجر مي  شود. حسگرهاي مين در انواع مختلفي وجود دارند، برخي به وارد آمدن فشار حساسند و برخي ديگر به برداشته شدن فشار. انواعي نيز از نوع مغناطيسي هستند كه به حضور فلزات مثلا ماشين هاي جنگي واكنش نشان مي  دهند. برخي ديگر به كشيده شدن يا بريده شدن سيم متصل به آنها حساس هستند و گروهي با استفاده از ليزر مادون قرمز حضور اجسام متحرك را شناسايي مي  كنند. برخي از مين ها هم زماندار هستند مثلا پس از 48 ساعت خودبه خود منهدم مي  شوند و از آنها براي پاتك سريع استفاده مي شود.
مواد منفجره اي كه معمولا در ساخت مين ها به كار مي  رود عبارتند از تتريل، rdx، tnt و تركيباتي چون b و 4 c(مخلوطي از مواد منفجره). مينها در اشكال بسيار گوناگوني وجود دارند كه فراوان ترين آنها به شكل ديسك و مكعب مستطيل است. جنس جعبه مين ها از فلز، پلاستيك و چوب است. گاهي مين ها به شكل اسباب بازي و عروسك توليد مي شوند كه مورد توجه كودكان قرار مي  گيرند و به محض برداشته شدن منفجر مي  شوند.
مين هاي زميني به روش هاي گوناگوني كاشته مي  شوند: دستي(توسط سرباز)، هوابرد(بااستفاده از خمپاره، موشك، هلي كوپتر و توپخانه)و ماشيني(به وسيله ماشين مخصوص كاشتن مين). مي  توانيم مين هاي زميني را به دو دسته بزرگ تقسيم كنيم: مين هاي ضد نفر و مين هاي ضد تانك. مين هاي ضد نفر كوچك هستند و معمولا در جعبه هايي به قطر 7 تا 15 سانتي متر قرار مي  گيرند ودرون آنها 10 تا 25 گرم مواد منفجره وجود دارد. نوع فشاري اين مين ها به نيم تا 50 كيلوگرم نيرو واكنش نشان مي  دهد. مين هاي ضد تانك بزرگ هستند و حاوي 2 تا 10 كيلوگرم مواد منفجره اند. نوع فشاري آنها به 100 تا 300 كيلوگرم نيرو حساس است. برخي مين هاي ضد تانك به 7 كيلوگرم نيرو حساسند كه مين هاي ضد نفر خطرناكي محسوب مي  شوند.
مين هاي زميني به چهار صورت منفجر مي  شوند: دسته اول منور هستند يعني در صورت فعال شدن، محوطه ميدان مين را روشن مي  كنند. دسته دوم بر اثر شوك ناشي از انفجار صدمه مي  زنند. دسته سوم پس از انفجار، قطعات تركش را در شعاعي نسبتا كم(20 تا 50  متر)پخش مي  كنند و دسته چهارم كه معمولا به صورت دستي فعال مي  شوند پس از انفجار تعداد زيادي ساچمه در جهت مشخصي و با برد زياد(100 تا 300 متر)پرتاب مي  كنند كه از اين نوع مين براي جلوگيري از حمله وسيع سربازان پياده استفاده مي  شود و اما چگونه مي  توان مين ها را شناسايي كرد؟ اولين و رايج ترين روش، جست وجوي دستي با ميله اي به طول 30 سانتي متر است. روش هاي ديگر عبارتند از استفاده از فلزياب، آهنياب، رادار، عكسبرداري مادون قرمز، عكسبرداري صوتي و اشعه ايكس. البته استفاده از سگ هاي مين ياب و زنبور عسل نيز در كشف مين رايج است. يكي از آخرين روش هاي شناسايي مين استفاده از حسگرها و بيني هاي شيميايي است كه ايده طراحي آنها از سگ هاي مين ياب گرفته شده است. البته به جاي انسان، روبات هاي گران قيمت نيز مي توانند به جست وجوي مين بپردازند. اما به تازگي گروهي از دانشجويان مهندسي مكانيك دانشكده مهندسي ويتينگ موفق به ساخت روبات  مين ياب ارزان و جمع وجوري شده اند.
اين تيم چهارنفري به همراه استاد خود جان هاپكينز اختراع خودرا براي مقاصد بشردوستانه طراحي كرده اند. در ساخت اين مين ياب از قطعات فلزي استفاده نشده است تا هم قيمت آن كاهش يابد و هم سبك باشد در ضمن در سيستم فلزياب روبات نيز اختلالي ايجاد نكند. حسگرهاي اين روبات توسط آقاي نلسون در آزمايشگاه فيزيك كاربردي طراحي شد اما او وسيله اي براي جابه جايي آن نيافت و اين طرح را به مسابقه گذاشت. او دستگاهي مي   خواست كه بتواند در زمين هاي پرمانع ميان بوته ها و چمنزارها به راحتي مانور دهد.
بالاخره اين گروه چهار نفره موفق به طراحي اين روبات شدند. اين روبات از راه دور كنترل مي  شود و هر كجا به شيئي مشكوك در زير زمين برخورد مي  كند علامتي بر روي زمين با استفاده از افشانه رنگ نقش مي  كند. هزينه طراحي و توليد اين روبات 5 هزار دلار بوده است كه در صورت توليد انبوه به كمتر از هزار دلار خواهد رسيد.