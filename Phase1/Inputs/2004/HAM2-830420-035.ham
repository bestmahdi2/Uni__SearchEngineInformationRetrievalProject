تازه  هاي دنياي رسانه ها
بي اعتبار شدن برآورد كارشناس مركز استراتژي آمريكا
رسانه ها اين گزارش آسوشيتدپرس به نقل از يك تحليلگر رسمي آمريكا را منتشر ساخته اند كه عده مبارزان مسلح در عراق كه شمار آنان رو به افزايش است بر خلاف برآورد «آنتوني كوردسمن» كارشناس مركز استراتژيك و مطالعات بين المللي در آمريكا از 22 هزار تن متجاوز است. اين كارشناس اين عده را كمتر از پنج هزار تن برآورد كرده بود. تحليلگر رسمي به «جيم كرين» نويسنده آسوشيتدپرس گفته است كه برخلاف نظر مركز استراتژيك، همچنين بيشتر مبارزان از عناصر القاعده نيستند و از دسته هاي مختلف و جدا از هم تشكيل شده اند از جمله سني هايي كه نگران از دست دادن اختيارات حكومتي پس از 70 سال هستند و شيوخ قبايل و امامان سني مساجد از آنان حمايت مي كنند. دسته ديگر بعثي ها هستند كه نمي خواهند عراق نظام اسلامي داشته باشد و مخالف حكومت مذهبي و اقتصاد بازار آزاد(نظام دلخواه آمريكا)هستند و در ميان آنان برخي افراد گارد منحله جمهوري عراق هم ديده مي شوند. مبارزان شيعه از پايه با حكومتي در عراق كه حرف شنوي از آمريكا داشته باشد مخالفند.
ضعف هايي را كه سناريوي سرجوخه واصف علي آشكار مي كند
داستان «واصف علي حسون» تفنگدار دريايي آمريكا كه در عراق پس از ترك پايگاه خود ناپديد شده بود بي شباهت به يك فيلم سينمايي تخيلي نيست. نخست اعلام كردند اين فرد 24 ساله كه پنج سال پيش از زادگاه خود شهر طرابلس لبنان به آمريكا مهاجرت كرده بود، توسط يك زن عرب اغفال و به دام مبارزان افتاده است. بعداً گفتند كه واصف علي بدون اجازه پايگاهش را ترك كرده و يك سرباز فراري است. 28 ژوئن عكس او كه چشمانش بسته بود و گفته شد كه اگر آمريكا زندانيان عراقي را آزاد نكند گردن زده خواهد شد به تلويزيون الجزاير مستقر در قطر داده شد و چند روز بعد اعلام گرديد كه چون آمريكا به خواست مبارزان پاسخ نگفته سرجوخه واصف گردن زده شده است كه خبري دلخراش بود، ولي صحت آن خيلي زود مورد ترديد قرار گرفت و گفته شد كه چون واصف مسلمان است احتمال قتل او به دست مسلمان دشوار است. خبر قتل بعداً تكذيب شد. جهانيان كه با شنيدن اين اخبار ضد و نقيض علاقه مند به دنبال كردن آن شده بودند هشتم ژوئيه(دو روز پيش)شنيدند كه واصف آزاد شده و بدون اين كه كسي متوجه شود 800 كيلومتر راه را طي كرده، از عراق كه گفته شده است آمريكايي ها پشه را در آسمانش نعل مي كنند به سوريه وارد و بدون اين كه جلب توجه مأموران سوري را كند از آنجا به لبنان و به شهر خود طرابلس رفته و نزد بستگانش است و از طرابلس به برادرش در آمريكا تلفن كرده و خبر سلامتي اش را داده و با سفارت آمريكا در بيروت هم تماس گرفته و خواسته است كه به آنجا منتقل شود و شده است. اگر اين سناريو به همين ترتيب بوده كه گزارش شده است اين وضعيت، سهولت انتقال افراد و اسلحه را به عراق ثابت مي كند و نشان مي دهد كه نظاميان آمريكايي آن طور كه گفته شده است بر اوضاع عراق كاملاً مسلط نيستند.