گردهمايي معماران در واشنگتن
بم جديد را چگونه بسازيم
- afp در آستانه سالگرد زلزله ويرانگر بم، معماران و كارشناسان به اميد ساختن بمي محكم و زيبا، در واشنگتن گرد هم مي آيند. آنان مي خواهند علاوه بر ساختن محيطي تازه، سنت هاي تاريخي اين شهر را نيز حفظ كنند. در 26 دسامبر 2003، يكي از مرگبارترين زلزله هاي قرن اخير در جنوب شرقي ايران رخ داد و جان 31 هزار نفر از ساكنان شهر تاريخي بم را گرفت. همچنين 75 هزار بي خانمان بمي در 36 هزار واحد مسكوني موقت در شهر بم و حومه آن جا داده شدند. به گفته مهندس بيژن خزايي، ساخت خانه هاي پايدار براي شهروندان بمي هنوز به اتمام نرسيده است. مهندس خزايي از محققان دانشگاه كلمبيا واقع در آمريكا، مي گويد كه هنوز طرح جامعي براي احداث ساختمان هاي مسكوني در بم در نظر گرفته نشده، اما انتخاب نوع خانه ها و مصالح آن به تصويب نهايي رسيده است. با اين حال كارشناسان علاقه دارند تا ساختار شهري بم را از ديد خود به تصوير بكشند؛ بمي مقاوم در برابر زلزله با ساختار فرهنگي پارسي كه با استفاده از آخرين تكنولوژي هاي جهاني بازسازي شده  است. آقاي كيوان خسرواني، معمار مقيم پاريس مي گويد: آسيب ديدگان سزاوار داشتن شهري با همان شكل و شمايل هستند تا واقعا احساس كنند كه در شهر خودشان، بم زندگي مي كنند، اما در بازسازي بم بايد از تكنيك ها و مصالح مدرن ساختماني استفاده كرد.
وي ادامه مي دهد براي نشان دادن آخرين تكنيك هاي ساخت و سازهاي ساختماني به ايرانيان، نياز به آزمايشگاه هايي چون آزمايشگاه  هاي تست خودرو است.
از ديگر برنامه هاي بازسازي بم، بازسازي بناي 2هزار ساله ارگ بم است كه در نوع خود يكي از عوامل غرور ملي ايرانيان به حساب مي آيد. به گفته يكي از مهندسان، ارگ بم فقط به خاطر توجه ظاهري به آن در طول اين مدت، در اثر اين زلزله ويران شد.
حسين امانت از كانادا بر اين عقيده است كه در بازسازي بم نبايد اشتباهات گذشته تكرار شود و بايد اين شهر را با فاصله مناسبتري از ارگ بم احداث كرد. امانت مي گويد: استفاده از نيروگاه هاي خورشيدي براي بم بايد يك اصل باشد تا از برق توليدي براي خنك نگه داشتن ساختمان ها و توليد روشنايي استفاده كرد. وي همچنين پيشنهاد مي كند كه در پشت بام هاي ساختمان هاي بم، فضاي سبز ايجاد شود تا اكسيژن بيشتري توليد شود و شهروندان بم از هواي پاكتري برخوردار شوند.
مينا معرفت كه برگزاري اين همايش را سازماندهي كرده بود، اميدوار است تا از ايده هاي دانشجويان معماري مقيم واشنگتن جهت خلاص شدن از آوارهاي ساختمان هاي ويران شده كه چهره شهر را بسيار زشت كرده، استفاده شود.
بازسازي بم سرعت بيشتري مي گيرد
مهندس كريمي، استاندار كرمان گفت: از ابتداي زلزله بم 5 دي 82 تاكنون 380 ميليارد تومان اعتبار براي بازسازي اين شهر اختصاص يافته است كه شامل هزينه هاي جاري و عمراني است.
وي گفت: همه اين مبالغ به طور كامل تخصيص يافته كه نشان دهنده عزم دولت براي بازسازي سريع بم است.
آقاي كريمي درباره برنامه بازسازي بم كه به تصويب ستاد راهبري رسيده است، گفت: در اين الگو بازسازي اماكن اداري به عهده وزارت مسكن و شهرسازي بوده و بازسازي مدارس به عهده سازمان نوسازي مدارس است و دستگاه هاي مختلف نيز مسوول بخشي از كار هستند و ستاد راهبري بازسازي بم هم مجري بازسازي خانه هاي مردم است.
وي افزود: در شهر براي هر واحد مسكوني 5/3 ميليون تومان كمك بلاعوض و 6 ميليون تومان وام پرداخت خواهد شد كه تلاش مي كنيم اين ميزان افزايش يابد.
براساس گزارش سازمان مديريت و برنامه ريزي كشور برنامه استاندار كرمان با اشاره به اهميت تاريخي و فرهنگي ارگ بم و ضرورت بازسازي اين بناي تاريخي گفت: در اين زمينه با همكاري هاي يونسكو اقدامات خوبي صورت گرفته است و در حال حاضر گروهي از پژوهشگران و محققان در حال بررسي اين منطقه هستند.