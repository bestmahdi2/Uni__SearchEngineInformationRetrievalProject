هفت از هفت
جواد قادري
1-فروش فيلم هاي روي پرده همچنان نااميدكننده است. فوتبال جام ملت هاي اروپا هم به اتمام رسيد اما تغيير چنداني در استقبال(و يا عدم استقبال!)مردم از سينماها صورت نگرفت.
امتحانات كنكور هم به سلامتي و ميمنت امروز به پايان مي رسد و بهانه اي براي سينما نرفتن باقي نمي ماند جز خود فيلم ها.
كمي جذابيت لازم است. همين. باور كنيد.
***
2- كمال تبريزي بدجوري سر خودش را شلوغ كرده است. او پس از جنجال مارمولك چندين و چند پروژه اعم از كوچك و بزرگ را براي ساختن و جلوي دوربين بردن انتخاب كرده است. تبريزي سال گذشته دو فيلم ناموفق به لحاظ تجاري(فرش باد و گاهي به آسمان نگاه كن)را روي پرده داشت. در عوض او امسال پرفروش ترين فيلم تاريخ سينماي ايران را روانه سينماها كرد.
فيلم سينمايي «ندارها»، مجموعه تلويزيوني «شهريار»، يك اپيزود از فيلم اپيزودي «مذهب از نگاه مردم»، يك فيلم درباره هواپيماي ايرباس و... از جمله پروژه هايي است كه كمال تبريزي قصد ساخت آنها را در سال 83 دارد.
خدا قوت برادر!
***
3- هفته گذشته اداره كل نظارت و ارزشيابي وزارت ارشاد به صحبت هاي بهرام بيضايي درباره شرايط متغير توليد فيلم در سينماي ايران پاسخ گفت. بيضايي چندي پيش درباره توليد فيلم «اتفاق خودش نمي افتد» به ايرنا گفته بود كه چون وضعيت ارايه مجوز ساخت متغير شده قصد دارد اين فيلمنامه را دوباره براي دريافت مجوز به اداره نظارت و ارزشيابي ارايه كند.
اداره نظارت و ارزشيابي هم پاسخ داد بيضايي به جاي صدور حكم كلي بهتر است شرايط متغير ارايه مجوز را برشمرد و به عواملي كه مانع از توليد فيلمش مي شود اشاره كند.
اداره نظارت و ارزشيابي اعلام كرده بيضايي به جاي ارايه مجدد و دوباره مجوز ساخت بهتر است بيش از اين زمان را از دست ندهد و براي ساخت آن عملاً اقدام كند.
اما ذكر دو نكته ضروري؛ اول اين كه اتفاق جالبي درحال وقوع است و آن هم پاسخگويي معاونت سينمايي و مجموعه تحت پوشش آن به حرف ها و حديث هاي موجود. اتفاقي كه اگر خودش بيفتد بسيار مهم، مفيد و ارزشمند است. دوم هم اين كه بيضايي زمان را از دست ندهد و هرچه زود فيلمش را بسازد. هيچ وقت اتفاق خودش نمي افتد. بايد دست به كار شد.
***
4- آگهي هاي تبليغاتي تلويزيون رفته رفته بيش از گذشته باعث خط خطي شدن اعصاب مي شود. از زمان طولاني و گاه و بي گاه آن گرفته تا تكرار پشت سرهم و چندباره برخي آگهي ها در مدت زماني كوتاه و از همه بدتر سرايت آگهي ها به مضامين برخي مجموعه هاي تلويزيوني. يكي از قسمت هاي يك مجموعه تلويزيوني در هفته گذشته آنقدر سفارشي و اعصاب خردكن بود كه گويا در حال تماشاي 50 دقيقه آگهي بازرگاني هستي. باباجان آخر هر چيزي هم حدي دارد!
***
5- اگر ظهرها فرصت تماشاي تلويزيون را داريد، برنامه ويژه پخش فيلم هاي كودكان و نوجوانان را از دست ندهيد. برنامه اي جذاب كه هر روز يك فيلم سينمايي را همراه با نقد و بررسي آن(البته به زبان ساده براي بچه ها)پخش مي كند. ياد بچگي به خير.
***
6- مسعود كيميايي در اظهارنظري در رابطه با بازسازي متحير خطاب به بهروز افخمي گفته اگر توانايي بازسازي قيصر را داريد اول آن را اكران عمومي كنيد. فقط اين كه خدا را شكر كه افخمي قصد بازسازي قيصر را دارد و نه فيلم ديگري.
راستي اگر قرار بود كارگرداني كه قصد بازسازي يك فيلم قديمي را دارد اول آن را اكران عمومي مي كرد، چه اتفاقي مي افتاد؟
***
7-قابل توجه علاقه مندان بي حد و حصر و خوشحال جشنواره فجر. 206 روز تا برگزاري بيست وسومين جشنواره باقي مانده است!