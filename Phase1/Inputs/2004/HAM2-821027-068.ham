عليرغم افزايش غيررسمي سقف توليد اوپك
قيمت نفت همچنان رو به افزايش است
گروه اقتصادي: در حاليكه سازمان بين المللي انرژي از افزايش حدود 2 ميليون بشكه توليد نفت اوپك در دو ماه آخر سال 2003 گزارش داده است بازار نفت همچنان شاهد روند صعودي قيمتها است.
گزارش ماهانه سازمان بين المللي انرژي ضمن اشاره به افزايش سقف توليد 10 كشور عضو سازمان كشورهاي صادركننده نفت بجز عراق به 28 ميليون بشكه در روز از كشورهاي صنعتي خواست كه به ذخيره سازي نفت بيش از پيش توجه كنند.
در اين گزارش تاكيد شده است: شدت گرفتن سرما، حوادث تروريستي و تحولات سياسي در عرضه نفت اخلال ايجاد خواهد كرد.
ديروز قيمت نفت در بازار لندن روند صعودي داشت و هر بشكه نفت برنت درياي شمال 16 سنت افزايش يافت و 50/29 دلار داد و ستد شد.
انتشار گزارش سازمان بين المللي انرژي در مورد افزايش سقف توليد اوپك از 5/24 ميليون بشكه در روز و ادامه روند افزايش قيمت ها از تاثير عوامل غيراقتصادي در افزايش قيمتها حكايت دارد.
در ماه هاي اخير ميزان توليد عراق نيز از دو ميليون بشكه فراتر رفته و در روزهاي آينده به مرز سه ميليون بشكه خواهد رسيد.
مجموعه اين تحولات، احتمال كاهش توليد اوپك در اجلاس آينده اين سازمان را افزايش داده است.
رئيس اندونزيايي اوپك ديروز از احتمال كاهش سقف توليد در اجلاس آينده اين سازمان در 21 بهمن ماه آينده خبر داد.
بازار سنگاپور نيز ديروز شاهد افزايش قيمت نفت خام بود.
هر بشكه نفت سبك آمريكا در اين بازار با 31 سنت افزايش 75/33 دلار داد و ستد شد.
هفته گذشته مقامات آمريكايي نيز از كاهش ذخاير استراتژيك اين كشور خبر داده بودند.