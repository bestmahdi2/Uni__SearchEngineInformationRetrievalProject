آغاز فصل جديد اكران
ترس،خنده،گلوله و سوداي اكران
مهدي طاهباز
همزمان با فرا رسيدن عيدفطر و پايان ماه رمضان فصل جديد اكران با نمايش پنج فيلم جديد در سينماها آغاز مي شود.
طي چند سال اخير همواره يكي از آثاري كه از عيدفطر بر روي پرده رفته است، در ميان چند فيلم اول پرفروش سال قرار گرفته و از اين رو تهيه كنندگان علاقه خاصي به نمايش آثارشان در اين موقعيت زماني دارند.
«دوئل» ساخته احمدرضا درويش، «خوابگاه دختران» به كارگرداني محمدحسين لطيفي، «بله برون» ساخته داوود موثقي، «جايي ديگر» به كارگرداني مهدي كرم پور و «چند تار مو» ساخته ايرج كريمي فيلم هايي هستند كه اكران عيدفطر امسال را تشكيل مي دهند.
تقريباً براي تمام سليقه ها يك فيلم براي ديدن وجود دارد.
از اكشن و جنگي گرفته تا فيلم طنز و ترسناك. فقط باز هم سر كودكان بي كلاه مانده كه البته چندان عجيب به نظر نمي رسد!
دوئل با گيشه
بالاخره پس از چند سال پيش توليد و توليد، پرهزينه ترين و به قولي عظيم ترين اثر سينماي ايران روانه اكران عمومي مي شود.
دوئل احمدرضا درويش قرار است يك تكان اساسي به گيشه هاي سينماي ايران و حتي كشورهاي آسيايي و اروپايي بدهد.
سال هاست كه يك فيلم جنگي و به نوعي اكشن در ميان آثار پرفروش سال قرار نگرفته و غالباً آثار طنز فاتح گيشه ها بوده اند. اما گويا اين بار و در اين موقعيت زماني قرار است همه چيز تغيير كند.
با اين كه دوئل در زمره آثار سينماي دفاع مقدس قرار مي گيرد اما در واقع داستان رقابت چند گروه براي به دست آوردن يك صندوقچه است، كه گفته مي شود در آن اسناد و مدارك مهمي گنجانده شده. سازندگان و تهيه كنندگان دوئل تمام سعي خود را به كار گرفته اند تا مردم را به ديدن دوئل بكشانند. با اين كه اين فيلم در زمان ساخت و آماده سازي در سكوت كامل خبري به سر مي برد اما در زمان اكران سروصداي فراواني كرده و خواهد كرد. تبليغات فراوان فيلم در رسانه هاي مختلف گروهي اعم از روزنامه، مجله، تلويزيون و... و نيز تبليغات شهري و محيطي عواملي است كه بايد نظر مردم را براي ديدن اين فيلم جلب كنند.
دوئل پرهزينه ترين و پرتبليغات ترين فيلم تاريخ سينماي ايران است. اما آيا اين فيلم مي تواند پرفروش ترين فيلم تاريخ سينماي ايران(حتي در اكران تهران كه با 780 ميليون تومان فروش در اختيار فيلم «مارمولك» است)بشود؟



دوئل يك فيلم جنگي است كه حدود 130 دقيقه زمان دارد. طي سال هاي اخير مردم تنها به خنده و تفريح در سينما اهميت داده اند و مسايل جدي را جدي نگرفته اند. اما دوئل با اين كه پر از جديت، گلوله، خمپاره و... است ولي ريتم خوبي دارد و داستانش تقريباً مي تواند تماشاگر را تا انتها روي صندلي سينما نگه دارد.
سعيد راد هم مي تواند يكي از عوامل محرك براي سينما رفتن مردم باشد. به هرحال بازيگر محبوب دهه 50 سينماي ايران حدود 18 - 17 سال است كه روي پرده ديده نشده و براي خيلي ها ديدار مجدد با او روي پرده خاطره انگيز است. پيش بيني فروش كمي سخت است. بايد ديد مردم چقدر تحت تاثير جو تبليغاتي قرار مي گيرند. فيلم به هرحال نخواهد توانست همسنگ هزينه صرف شده اش بفروشد اما فروشي در حدود 600 تا 700 ميليون تومان براي اين فيلم قابل تصور است كه با توجه به مناسبات امروزي سينماي ايران رقمي قابل توجه به نظر مي رسد.
بخندم يا بترسم
مطمئناً تماشاي يك فيلم در ژانر وحشت در سينماي ايران مي تواند براي خيلي ها جذاب باشد. البته ميزان وحشت موجود در اين فيلم در حد و اندازه هاي سينماي ايران است و نبايد توقع زيادي داشته باشيد. از ديدگاه سازندگان «خوابگاه دختران» مقداري خنده و در كنار آن كمي ترس براي سلامتي تماشاگران مفيدتر است و بيشتر جواب مي دهد.
محمدحسين لطيفي در چهارمين ساخته سينمايي اش به سراغ يك خوابگاه دختران رفته و يك ماجراي جنايي را دستمايه ساخت فيلم خود قرار داده است.
ژانر وحشت يكي از حلقه هاي گمشده در سينماي ايران است. با اين كه در سينماي جهان، ترساندن تماشاگران يكي از حربه هاي اصلي براي جذب مخاطب به شمار مي رود، اما در ايران تعداد فيلم هايي كه در اين ژانر مي گنجند بسيار محدودند. شايد در سينماي پس از انقلاب فقط به يك مورد جدي برخورد كنيم و آن هم «شب بيست ونهم» ساخته حميد رخشاني است. اين فيلم در زمان اكرانش چندان مورد توجه واقع نشد و حتي نتوانست در ميان 10 فيلم پرفروش سال قرار بگيرد اما پس از مدتي بسيار گل كرد، نسخه ويديويي آن طرفداران زيادي يافت و در خانه هاي بسياري دست به دست چرخيد.
لطيفي در فيلم خود رويارويي چند دختر نوجوان و جوان را با يك غريبه در يك خوابگاه به تصوير مي كشد.



خوابگاه دختران يك تجربه جديد از سوي تهيه كنندگانش به شمار مي رود.
صحرا فيلمي ها پس از چند سال تهيه آثاري كميك و البته پرفروش مانند كلاه قرمزي و سروناز، دختر شيريني فروشي، عينك دودي و...  دست به كاري متفاوت زده اند. اما محافظه كاري آنها(كه تا حدودي منطقي هم به نظر مي رسد)باعث شده تا حضور ايرج طهماسب به عنوان فيلمنامه نويس تاثير زيادي برحال و هواي طنز فيلم بگذارد و از ميزان وحشت آن كاسته شود. به هرحال قرار است همانقدر كه مي خنديم بترسيم و نه بيشتر!
پيش بيني فروش: محمدحسين لطيفي خاطره خوشي از اكران عيد فطر دارد. دو فيلم قبلي او يعني «عنيك دودي» و «دختر ايروني» در عيدفطر سال هاي 79 و 82 به نمايش درآمده اند و با فروشي فوق العاده مواجه شدند.
عينك دودي عيدفطر سال 79 به نمايش درآمد، حدود 360 ميليون تومان فروش كرد و دومين فيلم پرفروش سال شد. دختر ايروني هم كه سال گذشته اكران شد و با فروشي در حدود 350 ميليون تومان در رده چهارم پرفروش ترين فيلم هاي سال قرار گرفت.
خوابگاه دختران از حضور بازيگران چهره و ستاره بي بهره است. تبليغات فيلم نيز تا حدودي از يك فيلم تين ايجري خبر مي دهند اما اگر خوش شانسي لطيفي در اكران عيدفطر ادامه يابد و نيز تماشاگران در سالن سينما تا حدودي احساس ترس بكنند، آن وقت مي توان به فروش فيلم اميدوار شد. به نظر مي رسد اين فيلم نيز همانند دو فيلم قبلي لطيفي حدود 350 ميليون تومان(كمي بيشتر و يا كمتر)فروش كند.
تقابل در جايي ديگر
«جايي ديگر» اولين ساخته مهدي كرم پور كمي دير روي پرده مي رود. فيلم سال 81 جلوي دوربين رفته و بهمن ماه آماده نمايش بوده ولي اكرانش تا آذر سال 83 به تعويق افتاده است.
اگر فيلم كمي زودتر و در موقعيتي بهتر به نمايش درمي آمد مي توانست در اكران موفقيت بيشتري كسب كند.
جايي ديگر ماجراي آدم هاي مختلفي است كه با هدف هاي گوناگون همراه يكديگر مي شوند تا به يك مقصد مشترك برسند.



آدم هايي از طيف هاي مختلف اجتماع و هر يك با هدفي مي خواهند از طريق كيش راهي آمريكا شوند. يكي مي خواهد خواننده شود، يكي مي خواهد تغيير جنسيت دهد؛ يكي از شرايط اجتماعي سرخورده است و...
رويارويي اين آدم ها با يكديگر و همراهي آنها براي دقايقي، داستان فيلم را تشكيل مي دهد.
جايي ديگر يك فيلم ضد جنگ همراه با شعارهاي هميشگي(و لازم براي چنين فيلمي)است كه كرم پور سعي كرده با افزودن بخش هاي انيميشن، آوازخواني،كليپ و... آن را متفاوت جلوه دهد.
تلفيق انيميشن با تصاوير واقعي بد از آب درنيامده اند و بخش هاي آواز و ترانه فيلم هم با اين كه يادآور نمونه هاي خارجي است، اما تماشاگر را با خود همراه مي كنند. جايي ديگر متقاضي حضور در جشنواره بيست ودوم فجر بود ولي با مميزي مواجه شد و فقط يك سانس براي مطبوعات به نمايش درآمد. سازندگان آن كه علاقه خاصي به جشنواره فجر داشتند يك سال ديگر صبر كردند تا بالاخره اين فيلم در بخش جشنواره جشنواره ها به نمايش درآمد.
پيش بيني فروش: فيلم به شدت در سايه دو فيلم ذكر شده قرار گرفته است هم به لحاظ تبليغات و هم به لحاظ تعداد سينماهاي در اختيار.
جايي ديگر بازيگران شناخته شده متعددي دارد. علي مصفا، احمد نجفي، كتايون رياحي، گلشيفته فراهاني، برزو ارجمند و... اما اينها براي كشاندن تماشاگر به سينما كافي به نظر نمي رسند.
شايد اگر فيلم از تيزر استفاده مي كرد و مي توانست بخشي از تصاوير موجود در فيلم مانند بخش هاي آوازخواني و... كه براي تماشاگر جذاب هستند را در معرض ديد همگان قرار دهد، اوضاع بهتري در انتظار جايي ديگر بود. حدود صد ميليون تومان فروش براي فيلم پيش بيني مي شود.
باجناق ها از نوع سينمايي
چهارمين ساخته بلند داوود موثقي يك فيلم كمدي بزن بكوب از نوع دهه شصتي است.
حضور مثلث باجناق ها شامل فتحعلي اويسي، سيروس گرجستاني و خسرو اميرصادقي به همراه ثريا قاسمي، محمود بهرامي و... در يك فيلم طنز كه مي خواهد به هر بهانه اي كه شده تماشاگر را بخنداند، نتيجه اش پيشاپيش مشخص است.
موثقي يك بار در «كليد ازدواج» اين نوع فيلمسازي را با محوريت بازيگري مانند عليرضا خمسه تجربه كرد و نتيجه نسبتاً خوبي در گيشه گرفت. او اين بار در فيلم جديدش به سراغ بازيگران يك نسل قبل تر رفته و «بله برون» را ساخته است.
فيلم داستان ساده اي دارد. پسري دل در گرو دختري دارد و بزرگترهاي بدجنس به فكر منافع خودشان هستند. فيلم به جاي اين كه بيشتر به داستان متكي باشد به شلوغ كاري بازيگران و ايجاد موقعيت براي خنده تماشاگر پرداخته است. فتحعلي اويسي همان شخصيت طنز مجموعه هاي شبانه است و بقيه بازيگران نيز چيزي فراتر از گذشته شان عرضه نمي كنند.
پيش بيني فروش: با اين كه كمدي موجود در فيلم به اندازه قابل توجهي رقيق است ولي به هرحال براي لحظاتي هم كه شده خنده را بر لب تماشاگر مي نشاند. اصولاً تماشاگر سهل پسند امروزي از تماشاي چنين فيلمي بدش نمي آيد و اگر بله برون فروش قابل توجهي كرد، چندان تعجب نكنيد. اما پيش بيني ما فروشي در حد 150 ميليون تومان است. البته شايد كمي بيشتر و يا كمتر.
براي ذائقه خاص
اما براي خاص پسندان نيز يك فيلم روي پرده رفته است. بالاخره گروه سينماهاي نمايش دهنده آثار مخاطب خاص آغاز به كار كرد و فيلم «چندتارمو» دومين ساخته بلند ايرج كريمي به عنوان اولين فيلم اين گروه براي اكران انتخاب شد.
البته سال گذشته نيز درچنين روزهايي اين گروه با نمايش فيلم «رقص در غبار» آغاز به كار كرد ولي...
چند تار مو سال گذشته در بخش مهمان جشنواره فجر به نمايش درآمد و با استقبال نسبي مواجه شد به طوري كه كسي واكنشي منفي نسبت به فيلم نداشت.
چندتارمو باز هم همان دغدغه هاي هميشگي ايرج كريمي يعني كنكاش ميان روابط آدم هايي كه تفاوت هاي زيادي با يكديگر دارند اما مسئله اي خاص و يا مسيري مشترك آنها را كنار هم قرار مي دهد و باعث مواجهه آنها با يكديگر مي شود، را بيان مي كند.
فيلم به طريقه ديجيتال ساخته شده و از جذابيت هاي تجاري به صورت عام بي بهره است ولي مخاطب عام هم اگر كمي حوصله داشته باشد مي تواند ارتباط خوبي با فيلم برقرار كند.
پيش بيني فروش: اين فيلم قرار است حداقل دو هفته در سه سينماي تهران بر روي پرده باشد. بازيگران گيشه پسند چنداني هم در آن بازي نمي كنند پس انتظار فروش زيادي نبايد از آن داشت. اصلاً فيلم براي فروش هم ساخته نشده است.
به نظر مي رسد چند تار مو در بهترين حالت بتواند فروش خود را دورقمي كند و از مرز 10 ميليون تومان بگذرد.