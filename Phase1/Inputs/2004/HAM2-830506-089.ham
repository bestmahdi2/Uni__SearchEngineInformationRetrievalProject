رئيس جمهور:
حكومت بدون پشتوانه فكري جامعه موفق نخواهد بود
سيد محمد خاتمي رئيس جمهوري ديروز بر استفاده از نظر مشورتي پژوهشگران و صاحب نظران در عرصه  هاي مختلف از سوي دستگاههاي اجرايي و حكومتي تأكيد كرد.
به گزارش ايرنا به نقل از دفتر امور رسانه هاي رياست جمهوري، خاتمي كه در جمع اعضاي شوراي علمي و پژوهشگران معاونت حقوقي و امور مجلس رياست جمهوري سخن مي گفت، با ابراز تأسف از عدم اهتمام به ديدگاههاي مشورتي انديشمندان در كشور، مديريت صحيح در عرصه هاي سياسي، اقتصادي، اجتماعي، فرهنگي و حقوقي را در گرو بهره گيري از نظرات صاحب نظران و متفكران دانست.رئيس جمهوري تصريح كرد:  حكومت مبنا و منشأ حركت جامعه است و اگر برايند فكري جامعه پشتوانه آن نباشد، موفق نخواهد بود.
خاتمي با قدرداني از عملكرد و كارهاي شايسته شوراي علمي و پژوهشگران معاونت حقوقي و امور مجلس رياست جمهوري در سالهاي اخير، از تلاشهاي اين معاونت تشكر و قدرداني كرد.
رئيس جمهوري با اشاره به آغاز مرحله جديدي از حيات اجتماعي كشور، تلاش براي نهادينه و قانونمند كردن بسياري از مسايل به مفاهيم نوين مطرح شده در حوزه اقتصاد چون بحث مالكيت دولت، خصوصي سازي، ميزان دخالت دولت در امور،  گفت: هر تصميمي بايد متكي بر پشتوانه محكم حقوقي و به منظور منافع جامعه و ملت و حل مشكلات باشد.خاتمي گفت: مجموعه قدرت، دولت و دستگاههاي اجرايي نيازمند كمك فكري هستند تا از طرح و ايده هاي مدبرانه و درازمدت فاصله نگيرند.
رئيس جمهوري بر ايجاد پژوهشكده و مركز حقوقي به منظور ارايه نظرات كارشناسي به همه دستگاههاي حكومتي تأكيد كرد و گفت: اين پژوهشكده بايد غيروابسته و در عين حال داراي رابطه اي وثيق با دولت و حكومت باشد و رابطه اي منطقي و اندام واره با دستگاههاي قانونگذاري برقرار كند.