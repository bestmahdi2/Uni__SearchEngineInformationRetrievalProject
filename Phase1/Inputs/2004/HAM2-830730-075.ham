«ميراث فرهنگي و گردشگري» در دبيرستان ها تدريس مي شود
گروه علمي و فرهنگي: با همكاري و توافق وزارت آموزش و پرورش، درس ميراث فرهنگي و گردشگري جزو دروس انتخابي مقاطع دبيرستاني قرار مي گيرد.
مرتضي احمدي، مديركل دفتر برنامه ريزي آموزشي سازمان ميراث فرهنگي و گردشگري با بيان اين خبر به ايسنا، از تدوين تكميل مباحث ميراث فرهنگي و گردشگري در كتاب هاي درسي مقاطع ابتدايي خبر داد و گفت: مباحث درسي ميراث فرهنگي و گردشگري كتاب هاي درسي مقاطع ابتدايي در كتاب هاي مختلف اجتماعي، تاريخي، زبان و ادب فارسي و... گنجانده مي شود و از سال آينده در كليه مدارس كشور اجرا مي شود.
احمدي تصريح كرد: قبل از ادغام دو سازمان؛ ميراث فرهنگي و وزارت آموزش و پرورش براي گنجاندن مطالب ميراث فرهنگي و تاريخي در كتاب هاي درسي به توافقاتي دست يافته بودند كه پس از ادغام و در جهت سياست هاي كلان فرهنگ سازي سازمان جديد؛ مباحث گردشگري نيز به اين طرح افزوده شد.