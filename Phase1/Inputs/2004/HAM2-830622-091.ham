يادداشت
اجلاس بانك توسعه اسلامي و فرصت هايي براي اقتصاد ايران
بيست و نهمين اجلاس سالانه بانك توسعه اسلامي از ديروز در تهران آغاز شده است. در اين اجلاس كه وزراي اقتصاد و يا نمايندگان پنجاه و پنج كشور اسلامي به همراه نمايندگاني از بانك جهاني و صندوق بين المللي پول حضور دارند، خط مشي هاي بانك توسعه اسلامي براي يكسال آينده تدوين و مشخص خواهد شد.
در سال هاي اخير و با فرمايشي و تشريفاتي شدن هر چه بيشتر سازمان كنفرانس اسلامي، بانك توسعه اسلامي مهمترين نهاد بين المللي است كه در جهت همگرايي اقتصادي جهان اسلام تلاش مي كند، سازماني كه وجوه در اختيار خود را در قالب عقود شرعي در اختيار طرح هاي زيربنايي توسعه در كشورهاي اسلامي قرار مي دهد.
علاوه بر اين، بانك توسعه اسلامي با تاسيس موسسه حمايت از بخش خصوصي، به شركت هاي متوسط و كوچك در جهان اسلام كمك هاي مالي _ اعتباري ارزان قيمت ارايه مي كند، مبادلات تجاري در داخل جهان اسلام را با سهل ترين شرايط بيمه مي كند و براي گسترش و تعميق مباني بانكداري بدون ربا، صدها اقتصاددان و متخصص برجسته فقه و حقوق را در موسسه تحقيقاتي اقتصاد اسلامي در جده گرد هم آورده است.
خوشبختانه از سال 78 و به دنبال افزايش سرمايه ايران در بانك توسعه اسلامي، شركت هاي ايراني روز به روز سهم بيشتري از تسهيلات اعطايي اين بانك مي برند.
در آستانه  سي امين سالگرد تاسيس بانك توسعه اسلامي، برگزاري اجلاس سالانه اين بانك در تهران براي صاحبان صنايع كشورمان فرصت كم نظيري است تا علاوه بر مذاكره با مسئولان اقتصادي پنجاه و پنج كشور اسلامي، از تسهيلات اين بانك نيز بيش از پيش بهره ببرند.
امير سياح
amirsayyah @ irib.com