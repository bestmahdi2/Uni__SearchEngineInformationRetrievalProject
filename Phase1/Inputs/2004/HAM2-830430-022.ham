تمايل به زايمان غير طبيعي
رستمزاد بي ضابطه
بنابر آمار سازمان جهاني بهداشت(who)عمل رستمزاد در جهان سالانه بيش از 1 ميليارد دلار خرج تراشي مي  كند.
دكتر لاله ميراسكندري 
عكس:هادي مختاريان
از بدو پيدايش انسان زايمان هم وجود داشته!! خب مسلمه، همه به دنيا مي  آمدند، ولي بحث ما در مورد نحوه به دنيا آمدن است. جمله را اين طور اصلاح مي  كنم: از بدو پيدايش انسان زايمان به صورت طبيعي بوده است، البته در اين بين مواردي هم پيش مي  آمد كه به علت پيچيدگي هاي مختلف اعم از كوچك بودن لگن مادر، استقرار نامناسب كودك در شكم مادر هنگام زايمان يا بيماري هاي خاص، يا بچه تلف مي  شد يا مادر سر زا مي  رفت!
پس طبق معمول ذهن بشر بيكار ننشست و راه حل آن را پيدا كرد: رستمزاد!
نگامي كه روش جراحي براي زايمان يا همان رستمزاد ابداع شد، در حقيقت براي بسياري از افراد به منزله تنها راه نجات بود ولي مثل همه ابداعات علمي كه در ابتدا به صورت منطقي و اصولي به كار گرفته مي شوند، كم كم تغيير كاربري داد و به يك روش رايج و همه گير تبديل شد و بروز عوارضي مثل: آسيب دايمي به اعضاي شكمي و دستگاه ادراري، دوران نقاهت طولاني، مشكلات ناشي از بيهوشي و ناركوتيك ها، عوارض ناشي از تزريق خون و عفونت هاي مقاوم هم از محبوبيت رستمزاد كم نكرد. البته اين مساله طبيعي است چون عوارض رستمزاد بعد از عمل ايجاد مي  شود، در صورتي كه ترس از درد زايمان و ميل به آسايش و راحت طلبي  قبل از زايمان هم وجود دارد.
اين درست است كه رستمزاد جان خيلي از مادران و كودكان را نجات مي  دهد ولي به هر حال افزايش سالانه 15 درصدي رستمزاد در دنيا به هيچ وجه قابل توجيه نيست.
بنابر آمار سازمان جهاني بهداشت(who)عمل رستمزاد در جهان سالانه بيش از 1 ميليارد دلار خرج تراشي مي  كند. پس با توجه به عوارض رستمزاد و اينكه بيش از نيمي از اين رستمزادها غيرضروري است، چرا تعداد رستمزاد اين قدر بالا است؟
علل افزايش ميزان رستمزاد
1- افزايش به كارگيري سيستم الكترونيك كنترل جنين: اين سيستم براي بررسي سلامت جنين در حين حاملگي به وجود آمد. وقتي استفاده از اين سيستم گسترده  شد، مشكلات جنين هنگام زايمان طبيعي بيش از پيش كشف و شناخته شد. به عبارت ديگر بين سال هاي 1980 تا 1985 افزايش استفاده از سيستم كنترل جنين و كشف انواع خطرات موجود براي جنين در حين زايمان، رشد موازي داشته اند. وقتي پزشكان اين الگوهاي مزاحم را هنگام كنترل و مونيتور كردن پيدا مي   كنند، ترجيح مي   دهند يك روش امن تر انتخاب كنند پس رستمزاد را انتخاب مي   كنند. در صورتي كه اين مساله را بايد در نظر گرفت كه افزايش ميزان رستمزاد، ميزان نارضايتي از عوارض بعد از زايمان را بالا برده است.
2- تكرار رستمزاد ها: بعضي از پزشكان عقيده دارند، زناني كه يكبار رستمزادشده اند، بايد زايمان هاي بعدي را هم به روش رستمزاد انجام دهند، چون فشار وارد شده هنگام زايمان هاي بعدي مي  تواند منجر به پارگي رحم در محل جراحي شود. گرچه تجربه نشان داده است كه برش عرضي در ناحيه رحم احتمال پارگي در زايمان هاي طبيعي بعدي را افزايش نمي دهد. با اين وجود 5/81 درصد زناني كه يكبار رستمزاد شده اند زايمان هاي بعدي را هم به همين روش انجام مي دهند بدون توجه به اينكه 75 درصد آنها مي توانند زايمان طبيعي موفقيت آميزي داشته باشند. اكثر پزشكان پيشنهاد مي كنند كه عمل رستمزاد در حاملگي دوم با توجه به الزام و ضرورت انجام گيرد و در غير اين صورت زايمان طبيعي باشد.
3- افزايش به كارگيري عمل رستمزاد براي زايمان  كودكاني كه با باسن به دنيا مي  آيند: وقتي پزشكان با كودكاني با اين وضعيت برمي خورند،رستمزادرا به عنوان روش مناسب تر انتخاب مي  كنند. 80 درصد اين كودكان از طريق رستمزاد به دنيا مي  آيند. در صورتي كه به اصطلاح نچرخيدن كودك به وضعيت  عادي، يعني قرار نگرفتن سر در موقعيت خروج، دليل كافي براي انجام عمل رستمزاد نيست.
4- استفاده بيش از حد از رستمزاد براي زايمان  ديررس: زايمان ديررس يكي از علل اصلي براي انجام عمل رستمزاد است. تحقيقات نشان مي  دهند كه ترويج درمان هاي جايگزين مثل پياده روي و تغيير شغل باعث كاهش ميزان رستمزاد مي  شوند. در حقيقت 77 درصد زناني كه به علت زايمان ديررس رستمزاد مي  شوند، مي  توانند زايمان  طبيعي موفقيت آميزي داشته باشند.
5- تغيير جمعيت آماري زنان حامله: اكثر زنان، حاملگي خود را عقب مي  اندازند و در حال حاضر اكثر حاملگي ها در سنين بالا رخ مي  دهد و اين امر باعث شده است كه مشكلات هنگام زايمان بيشتر شود.
6- افزايش مداخله قبل از آغاز فعاليت هاي طبيعي زايمان: استفاده بيشتر از برش جراحي و بي  حسي نخاعي يكي از عوامل افزايش ميزان عمل رستمزاد است. پاره شدن كيسه آب، زن حامله را به مرحله زايمان مي  رساند. اگر عمليات لازم در مدت زمان خاصي انجام نشود و زايمان به طول بينجامد، احتمال بروز عفونت بالا مي  رود و در نتيجه عمل رستمزاد لازم مي  شود. بي  حسي نخاعي كه قبل از زايمان طبيعي انجام مي  شود، باعث مي  شود عمل زايمان كند يا متوقف شود.
زناني كه تحت بي حسي نخاعي قرار گرفته اند بايد فشار بسيار زيادي براي زايمان انجام دهند. به اين ترتيب زمان مي  گذرد و عمل رستمزاد لازم مي  شود.
7- شرايط پزشكي مادر: زناني كه دچار مشكلات مزمن مثل ديابت و بيماري قلبي هستند به راحتي دوره حاملگي را طي مي  كنند ولي هنگام زايمان،رستمزاد به عنوان مطمئن ترين روش، برايشان اعمال مي  شود.
در حقيقت موجه ترين علت براي انتخاب روش رستمزاد هم همين نكته است. يعني وجود بيماري يا وضعيت خاص چه در مورد مادر و چه در مورد جنين كه استفاده از روش رستمزاد را واجب كند.
همانطور كه برداشتن لوزه ها براي ارتقاي سلامتي همه بچه ها لازم نيست و برداشتن سينه براي جلوگيري از ابتلا به سرطان سينه در موردكساني كه سابقه فاميلي سرطان سينه دارند، غيرمنطقي است، پس انجام عمل رستمزاد هم به بهانه هايي مثل جلوگيري از بي  اختياري و پارگي و درد و ديگر عوارض، ضرورتي ندارد.
برداشت زنان نسبت به عمل رستمزاد بسيار متفاوت است، بعضي گيج مي  شوند، بعضي ها عاشقش هستند، بعضي آن را راه نجات مي  دانند و بعضي خود را قرباني رستمزاد دانسته و بعضي اول با آن موافقند ولي بعد از تجربه كردن آن نظرشان برمي گردد.
آنهايي كه از ابتدا به دلايل پزشكي مجبور به انجام رستمزاد هستند ولي كلا ترجيح مي  دهند زايمان طبيعي داشته باشند بالاجبار با گيجي آن را مي  پذيرند. كساني كه قبلا يك زايمان طبيعي سخت و مشكل داشته اند، عاشق رستمزاد هستند و آن را راه نجات و رهايي از درد مي  دانند و كساني كه قبلا يك زايمان طبيعي راحت  و بي  دردسر داشته  اند، اگر به عللي مجبور به رستمزاد شوند، خود را قرباني به حساب مي  آورند.
بعضي هم به علت ترس از درد زايمان، آگاهي به مراحل و عوارض احتمالي يا اعتقادات لوكس ديگر، رستمزادرا انتخاب مي كنند ولي از آنجايي كه اكثر قريب به يقين اين رستمزادها غير لازم هستند، نارضايتي بعد از عمل درصد بسيار بالايي پيدا كرده است. چون به هوش آمدن با عوارض و درد زياد پس از عمل جراحي با به ياد آوردن اينكه انجام آن لازم نبوده، بسيار ناراحت كننده است و به همين علت اكثريت زناني كه بارستمزاد زايمان مي كنند، نتيجتا در گروهي جاي دارند كه اول رستمزاد را دوست دارند ولي بعد نظرشان برمي گردد.
متاسفانه هميشه همين طور بوده كه اطلاعات زياد باعث انجام مداخله هاي زيادي هم مي  شود. تا حدي كه بعضي اعتقاد دارند، روشنفكران بر افزايش ميزان رستمزاد در جوامع، بسيار تاثير دارند. اين افراد مي  گويند، تحمل دردهاي شديد و جانفرسايي مثل درد زايمان به اين دوره زمانه تعلق نداشته و از خصوصيات اقوام بشري اوليه است! پس در دنياي مكانيزه امروز تنها راه منطقي براي زايمان همان رستمزاد است. در صورتي كه رستمزاد، يك عمل جراحي است و هر عمل جراحي يك تهاجم سنگين به بدن بوده و عوارض آن همسان هر عمل جراحي ديگر مثل عمل جراحي قلب باز يا خارج كردن يك تومور بدخيم است. پس چطور حاضريد در دنياي اصطلاحا مكانيزه امروز كه استرس هاي اجتماعي و محيطي ناشي از همين مكانيزاسيون، اينقدر وحشتناك است، چنين عمل جراحي را به جان بخريد؟