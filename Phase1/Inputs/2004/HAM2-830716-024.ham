زاويه ديد
ييلاق كشي
احسان ناظم بكايي 
صف اتومبيل ها با حركت ميليمتريشان در جاده پرپيچ و خم و البته پهن شده لشگرك، پشت سر هم قطار شده اند، اتومبيل هايي كه صاحبان اغلب آنها براي تفريح وگذراندن وقت به اينجا نيامده اند، آمده اند چون خانه و زندگيشان اينجاست.
حدود 700 سال پيش، حمدالله مستوفي در نزهه القلوب مي نويسد: تهران يكي از ييلاقات شهر ري است و باغ هاي ميوه فراوان دارد و آب و هواي آن از ري سالم تر است...
روزي مزيت ييلاق و خوش آب وهوايي تهران چنان مجذوب كننده بود كه بسياري از حاكمان را جذب خود مي كرد و همين باعث شد تا كم كم تهران پرجمعيت تر و شهره تر از ري شود و بدين ترتيب داراي برج و بارو شود و بعد هم به مقام پايتختي برسد.
پاي صحبت پدربزرگ ها كه بنشيني علاوه بر شنيدن خاطراتي پيرامون كباب هاي پرمايه كه با انعام، كلا يك قران مي شد، يحتمل خواهي شنيد كه اطراف تهران، بر و بيابان بوده و حيوانات وحشي تا دروازه هاي شهر مي آمدند و هركس قطعه زميني در بيابان ها مي خريده به او مي خنديدند كه پولش را دور ريخته و باغات شميراني كه ييلاق تهران نشينان بوده و جوي هاي آب و قنوات جوشان در آن جاري و ده ها ماجراي ديگر كه چشمان را گرد مي كند و ذهن را به تعجب وادار.
و اما پدرها از آبادي هاي شمال تهران مي گويند؛ از لواسانات، رودبار قصران، ميگون، آهار، اوشان، فشم، امامه و... كه ييلاق تهران بوده اند و بعضي هايشان هنوز هم البته تا حدودي هستند.
امروز اگر بخواهيم راهي اين مناطق شويم بعد از عبور از بزرگراه شهيد بابايي - بزرگراهي كه رسيدن به شمال شرقي تهران را سريعتر كرده - و گذشتن از چند پيچ در جاده لشگرك كه هم پهن تر و هم داراي روشنايي، هواي مطبوع و خنك و فرح بخشي را در كنار فضايي آرام وسرسبز تنفس مي كنيم.
ولي اگر نگاهي ساده به اين منطقه بيندازيم، سرايت شهرنشيني و سرريزشدن جمعيت ابرشهر تهران را به راحتي مي توانيم ببينيم، آپارتمان ها با ريخت و قيافه ايي كه مشابه شان را بارها بارها در تهران ديده ايم به طور نامانوسي روي دامنه كوه ها قرار گرفته اند، جاي باغ ها را خانه هايي ويلايي با رنگ هاي عجيب و غريب گرفته، حتي خيابان بندي، مغازه ها را رستوران ها نيز رنگ و بوي شهري گرفته اند؛ ديده ها حاكي از اين است كه جمعي از تهران نشينان اعم از دولتمرد، بازاري و حتي كساني كه محل كارشان كرج است، قيد زندگي در تهران دود گرفته را زده اند و براي بهره گيري چند ساعته از هواي سالم كوهستان بساط زندگي خود را اينجا پهن كرده اند و بدون شك استفاده از هوايي سالم و فضايي آرام براي آنها نسبت به نزديكي به محل كار و برخي امكانات ديگر ارجحيت دارد.
اقبال عمومي به ييلاقات تهران بزرگ در چند سال اخير، ارزش زمين  را در اين محدوده بسيار بالا برده، بالاتر از متري 500 هزار تومان. از سويي ديگر اين زمين ها روي دامنه كوه هايي قرار دارند كه يكي از اصلي ترين گسل ها را در بر مي گيرند گرچه در خود تهران هم گرانترين نقاط شهري روي گسلي اين چنيني معامله مي شوند و جالب اينكه سير تحول در اين منطقه شباهت عجيبي با سرگذشت شميران و قلهك دارد؛ باغات از ريشه كنده مي    شوند، چاه ها كور مي    شوند و طمع بهره گيري از هواي سالم و فضاي آرام، خانه ها و آپارتمان ها را سبز مي   كند و مي   پروراند و بعد هم هجوم جمعيتي كه آرامش مي   خواهند و بعد شلوغي. ترافيك، دود و اعصاب خردي از راه مي   رسد و از هواي خوب و سالم و فرح بخش هم خبري نيست چون تمام درختاني كه دليل اصلي اين شادابي بودند همان اوايل به عنوان مهتمرين مشكل توسعه و ساختمان سازي نابود شده اند و احتمالا اين سرنوشت سريعتر از ييلاق سابق تهران - شميران - سراغ ييلاق هاي جديد مي     آيد چون هم جمعيت تهران به شدت رو به افزايش است و سرريز شديدي دارد و هم از طرفي اين ييلاق ها ميان كوه ها واقعند و محدود و در نتيجه سريعتر ظرفيتشان پر مي شود و بايد دنبال جاي جديدي گشت.
روزي خواهد آمد كه ما هم پدر و پدربزرگ يا مادر و مادربزرگ شويم و آنگاه وقتي از خاطراتمان براي فرزندان و نوه هايمان بگوييم از اينكه روزي لواسانات و رودبار قصران، شمشك، آبعلي، كلاردشت و... از ييلاق هاي تهران بودند، نگاه ناباورانه و تعجب برانگيز آنها را احساس مي كنيم.