زاويه ديد
تلاش براي حفظ محيط زيست شهري
رضا شريف 
نمي توان در شهرهايي مثل تهران زندگي كرد و به محيط زيست بي توجه بود.در كشورهاي پيشرفته تلاش گروه هاي غير دولتي براي حفظ محيط زيست از آن جهت است كه زندگي در شهرهاي بزرگي مانند تهران با حفظ ونگهداري محيط زيست همخواني ندارد. وسعت زياد شهرها و رشد تعداد خودروها، مجتمع هاي مسكوني، مغازه ها، خيابان ها و... باعث تخريب محيط زيست مي شوند. همچنين ازدحام انسان هايي كه هريك به نوعي در زيان رساندن به طبيعت فعال هستند نيز در اين راه موثر است. هر انساني در زندگي خود زباله توليدمي كند، رانندگي مي كند و گازهاي سمي وارد هوا مي شود. براي خانه سازي درخت ها و سبزه ها را از بين مي برد و براي زندگي نياز به فعاليت كارخانه ها دارد و از طرف ديگر حفظ و مراقبت از محيط زيست از اولويت هاي زندگي شهري است. در سطح فردي و فعاليت شخصي هم زيان رساندن به محيط زيست به شكل هاي مختلفي انجام مي گيرد. از نابودي چمن هاي يك پارك گرفته تا عدم توجه به موتور خودرو همگي مواردي است كه يك فرد در تخريب محيط زيست تاثير مي گذارد.
تعارض شهرنشيني امروزي در فرهنگ ما با ارزش هاي زيست محيطي باعث فعاليت هاي تبليغاتي و برنامه هاي متنوع حافظان محيط زيست شده است.
انسان در فعاليت هاي جمعي و فردي، محيط زيست خود را عاري از نيازهاي اساسي براي حيات مي كند. نيازهايي چون اكسيژن، فضاي سبز و حتي در بعدي ديگر نياز به حيوانات در زندگي انسان حرف اول را مي زنند، اما فعاليت هاي بشر هم عرصه را بر زندگي حيوانات تنگ كرده تا جايي كه برخي گونه ها را رو به نابودي برده است و هم هواي پاك و... فضاي سبز را از بين مي برد.
با توجه به همه اينها بايد الزامات زندگي در شهر بزرگي مثل تهران را رعايت كرد تا از اين طريق به تعادلي قابل پذيرش در زندگي انسان و حفظ طبيعت رسيد. در صورت گسترش بي قاعده شهرها و عدم كنترل رفتارهاي انساني و بهينه نكردن اين رفتارها، انتظار بي جايي است كه طبيعت را حفظ شده بينگاريم. طبيعت در صورتي در خدمت انسان شهرنشين است كه انسان شهرنشين نيز در خدمت طبيعت باشد. يكسويه كردن اين جريان آن هم به نفع انسان،  باعث مي شود كه محيط زيست خود را آلوده كرده و آن را به نابودي بكشانيم.
طبيعت را مي توان حتي در زندگي شهرنشيني گسترش داد. كم نيستند كساني كه با نگهداري گل هاي طبيعي در آپارتمان خود و نيز سبزه كاري در اطراف منزل به اين امر ياري مي رسانند، اما در مقابل نيز كم نيستند افراد، مراكز و موسساتي كه با از بين بردن درخت ها و سبزه زارها و تبديل آنها به ساختمان هايي پر از سيمان و آجر، ضربه غير قابل جبراني بر محيط زيست مي زنند. اينكه مي بينيم جنگل هاي بسياري توسط انسان از بين مي رود و جاي درخت هاي نابوده شده، هيچ نهالي كشت نمي شود، بايد پرسيد چرا و چگونه به اينجا رسيده ايم؟ علاوه بر گسترش شهرنشيني كه باعث نابودي باغ ها و سبزه زارهاي بسياري شده، از فضاي جنگلي كشور ما نيز نسبت به سال هاي گذشته كاسته شده است و اين نيست مگر درسايه حرص وطمع انسان به زندگي هرچه بيشتر مرفه ماشيني !