بازسازي بم 25 ميليارد تومان كسري اعتبار دارد
رئيس جمعيت هلال احمر گفت: تفاهم نامه همكاري جمعيت هاي صليب سرخ و هلال احمر كشورهاي ژاپن، كره جنوبي، اسپانيا و فرانسه با هلال احمر كشورمان جهت بازسازي شهر بم به زودي امضا مي شود.
به گزارش ايسنا، دكتر احمدعلي نوربالا خاطرنشان كرد: سازمان امداد و نجات جمعيت هلال احمر سال گذشته در 207 مورد عمليات شركت داشته كه يكي از آنها امدادرساني به شهرستان بم بوده است.
نوربالا بااشاره به اينكه زلزله بم در سال گذشته ميلادي هولناك ترين حادثه طبيعي جهان نام گرفت،  تصريح كرد: جمعيت هلال احمر بالغ بر 57 ميليارد تومان براي امدادرساني به زلزله زدگان بم كمك كرده است.
رئيس جمعيت هلال احمر با بيان اينكه مجموع كمك هاي داخلي و خارجي به زلزله شهر بم حدود 23 ميليارد تومان بوده است، افزود: جمعيت هلال احمر باتوجه به كمك هاي ارسالي به بم 25 ميليارد تومان كسري اعتبار داشته است كه اين مشكل را به مقامات دولتي انعكاس داده است.وي با اشاره به اينكه جمعيت هلال احمر براي 25 هزار و 964 خانوار دفترچه صادر كرده است، گفت: طبق مصوبه هيات دولت خانواده هايي كه اعضاي خود را از دست داده اند درصورت اثبات، كمك مي شوند و لذا تا اين لحظه 38 ميليارد و 500 ميليون ريال به 4 هزار و 600 هزار خانوار پرداخت شده است.