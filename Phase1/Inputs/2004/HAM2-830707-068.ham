در تابستان امسال
1700 ميليارد ريال از نقدينگي بازار به سوي سهام خودرو روانه شد
گروه بورس: تازه ترين آمار دريافتي نشان مي دهد: در تابستان امسال معادل يكهزار و 700 ميليارد ريال از نقدينگي بازار سهام به سمت سهام شركت هاي خودروسازي فعال در بورس سرازير شده است.
به گزارش خبرنگار ما در اين فصل 18 هزار نفر در 47 هزار نوبت با مراجعه به شركت هاي كارگزاري و تنظيم فرم هاي دستور خريد مالكيت 257 ميليون و 567 هزار سهم از سهام 8 شركت خودروسازي حاضر در تالار مبادلات بورس را به نام خود ثبت كردند.
در اين دوره بالاترين بازده از محل سرمايه گذاري در بورس نصيب سهامداران گروه بهمن شد، ارزش دارايي سهامداران اين شركت در تابستان امسال 1/24 درصد افزايش يافت.
طبق آمار موجود در اين فصل 3100 نفر با پرداخت 324 ميليارد ريال 38 ميليون سهم گروه بهمن را خريدند. قيمت سهام گروه بهمن طي 3 ماه گذشته در محدوده 745 تومان تا 1100 تومان نوسان كرد.
در ادامه آمده است: طي تابستان  سال جاري به جز گروه بهمن توليدي مرتب تنها خودروسازان بورس تهران بود كه ارزش سهام آن با كاهش مواجه نشد. قيمت سهام مرتب توليدكننده خودرو موسو و انواع لندرور- در اين مدت 1/1 درصد افزايش يافت.
براساس اين گزارش در فصل گذشته 968 نفر 5/22 ميليون سهم سايپا ديزل را خريدند. ارزش كل مبادلات صورت گرفته بر سهام اين شركت معادل 247 ميليارد ريال برآورد شده است.
قيمت هر سهم سايپا ديزل در پايان شهريور ماه معادل 4/4 درصد افت نشان داد.
طبق آمار ارائه شده سهامداران ايران خودرو نيز در اين فصل افت 6/16 درصدي ارزش سهام خود را تجربه كردند. اين در حالي بود كه طي دوره ياد شده بيشترين متقاضيان خريد سهام در گروه خودرو به سوي سهام اين شركت هجوم آورده بودند. در تابستان امسال 6 هزار و 110 نفر 6/86 ميليون سهم ايران خودرو را در مجموع به ارزش 485 ميليارد ريال دادوستد كردند. هر سهم ايران خودرو طي دوره ياد شده در محدوده 480 تا 670 تومان خريد و فروش شد.
در ادامه آمده است: طي 3 ماه گذشته 2200 نفر 18 ميليون سهم ايران خودرو ديزل را از 317 تومان تا 430 تومان خريدند اما در پايان تابستان ارزش هر سهم اين شركت معادل 5/27 درصد پايين آمد.
در اين فصل پارس خودرو، زامياد و سايپا نيز سرمايه خود را افزايش دادند و بر اين اساس طبق روال و سنت بورس تهران پس از انجام افزايش سرمايه مطابق با ميزان سرمايه جديد قيمت تازه اي براي سهام آنها روي تابلو تعيين شد.
براساس آمار موجود در تابستان امسال 2200 نفر 60 ميليون سهم سايپا را با پرداخت رقمي معادل 392 ميليارد ريال دادوستد كردند.
سهام زامياد نيز در اين فصل حدود 1100 نفر را به خود جذب كرد، ضمن اين كه 1800 نفر نيز 3/13 ميليون سهم پارس خودرو را براي سرمايه گذاري برگزيدند.