با تصويب كميسيون تلفيق
نيم درصد از بودجه سال 83 براي بازسازي بم در نظر گرفته شد
آخرين نشست كميسيون تلفيق مجلس شوراي اسلامي براي بررسي لايحه بودجه سال 83 كل كشور، روز سه شنبه با حضور رئيس مجلس شوراي اسلامي برگزار شد.
به گزارش ايرنا، در اين نشست آخرين پيشنهاد كميسيون تلفيق در خصوص كمك به حادثه ديدگان زلزله بم مورد بررسي قرار گرفت و مقرر شد به منظور تسريع در عمليات بازسازي شهرستان بم و اجراي طرحهاي زيربنايي و خدماتي و كمك به احداث طرحهاي شهرسازي و بازسازي طرحهاي كشاورزي و صنعتي و پرداخت تسهيلات يا كمك بلاعوض براي بازسازي منازل مسكوني، اجازه داده مي شود، با پيشنهاد سازمان مديريت و برنامه ريزي و تصويب هيأت وزيران، معادل نيم درصد از بودجه سال 83 برداشت شود.با پايان يافتن كار رسيدگي به لايحه بودجه سال 83 كل كشور در كميسيون تلفيق، گمانه زني ها در خصوص زمان رسيدگي به لايحه بودجه در صحن مجلس شوراي اسلامي آغاز شده است.
«محمدرضا تابش» عضو هيأت رئيسه مجلس روز سه شنبه به خبرنگار سياسي ايرنا گفت كه «به احتمال زياد كار بررسي لايحه بودجه سال 1383 به بعد از انتخابات هفتمين دوره مجلس شوراي اسلامي موكول مي شود.»