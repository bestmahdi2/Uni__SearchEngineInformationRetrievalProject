بوش در مورد بدبيني نسبت به وضعيت عراق هشدار داد
جورج بوش رئيس جمهور آمريكا ديروز در مصاحبه هفتگي خود در مورد افزايش بدبيني نسبت به وضعيت عراق هشدار داد و اين مسئله را «بدبيني خودشكنانه اي» عنوان كرد كه موجب شكست زود هنگام در عراق مي شود.
به گزارش خبرگزاري مهر به نقل از خبرگزاري فرانسه، «جورج بوش» رئيس جمهوري آمريكا در سفر خود به رم، در مواجهه با تظاهرات هزاران مخالف جنگ كه حمله آمريكا به عراق و اقدامات پس از جنگ نيروهاي امريكايي در عراق را محكوم كردند، امروز در مصاحبه راديويي خود در مورد افزايش بدبيني نسبت به جنگ عراق و اقدامات پس از جنگ هشدار داد.
نظرسنجي هاي اخير درمورد وضعيت عراق پس از جنگ نشان مي دهد كه بدبيني مردم به ويژه در داخل آمريكا نسبت به اقدامات نيروهاي آمريكايي در عراق افزايش يافته است. جورج بوش هم با انتقاد از اين افزايش بدبيني در داخل و خارج آمريكا و هشدار در اين مورد تصريح كرد كه افزايش چنين «بدبيني هاي خودشكنانه اي» موجب شكست زود هنگام در عراق مي شود و همچنين حمايت و پشتيباني ديگر كشورها از جنگ با تروريسم جهاني را كاهش مي دهد.بوش با تاكيد بر ادامه حمايت از آمريكا در جنگ با تروريسم اعلام كرد: اكنون زمان ناشكيبايي و بدبيني خودشكنانه نيست.
« اكنون زمان آن است كه براي دفاع از كشور و حقوق انساني بيشتر تلاش كنيم. با انجام وظيفه و پاسداري ما از ارزشها، نسل امروز با نيرو و قوه آزادي درسي را به جهان مي دهد كه فراموش نخواهد شد.»