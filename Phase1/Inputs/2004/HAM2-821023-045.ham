پي اس جي؛ تيم بورژواها
اين دو تيم فوتبال رقباي قديمي همديگرند. هر وقت اين دو تيم مسابقه مي دهند سه برابر روزهاي ديگر نيروي پليس به استاديوم مي رود تا مشكل خاصي پيش نيايد، اما پيش مي آيد. مسابقات اين دو تيم بدون استثنا زخمي دارد و هواداران متعصب كار را به زد و خوردهاي وخيم مي كشانند.
انتخاب و نقل انتقالات مربيان و بازيكنان آنها همواره از بحث هاي جنجالي مطبوعات است و تا چند سال پيش هم اينكه چند بازيكن از هر يك از اين دو تيم به تيم ملي فوتبال دعوت شده اند بحث داغ نشريات ورزشي و حتي غيرورزشي بوده است. اين دو تيم استقلال و پرسپوليس نيستند، پاري سن ژرمن پاريس و المپيك مارسي از بندر مارسي دو تيم مورد بحث اند.
پاريس پايتخت زيبا و مورد توجه جهانيان تا اوايل دهه هفتاد ميلادي باشگاه فوتبال مطرح و مورد توجهي نداشت. شايد اين موضوع كه پايتخت فرانسه در قلب اروپا در فوتبال، سرگرمي و ورزش مورد علاقه جهانيان، جايگاهي ندارد و در عوض لندن، پايتخت كشور رقيب به همراه ديگر شهرهاي انگليسي مهم ترين باشگاه هاي فوتبال را در اختيار دارد، شهرداري فرانسه را به فكر تاسيس باشگاه پاري سن ژرمن انداخت. پاري سن ژرمن در سال 1970 تاسيس شد و خيلي زود خود را در ميان باشگاه هاي هشتاد نود ساله اروپا مطرح كرد. به هر حال فوتبال فرانسه همراه با ستارگانش در رده اول فوتبال اروپا قرار داشت و البته هنوز هم دارد. تيم هاي اروپايي انتظار دارند رقباي فرانسوي خود را در حد و اندازه فوتبال فرانسه ببينند و شايد بتوان گفت تاسيس پاري سن ژرمن و رقابت آن با مارسي به بيشتر مطرح شدن فوتبال باشگاهي فرانسه در اروپا كمك كرد.
پاري سن ژرمن گرچه سابقه زيادي در فوتبال فرانسه نداشت، خيلي زود طرفداران بي شماري پيدا كرد. اين موضوع شايد از اينجا ناشي مي شد كه پاري سن ژرمن از دسته سوم به دوم و بلافاصله به دسته اول رفت و ديگر هم به دسته دو سقوط نكرد، علاوه بر آن همواره جزو مدعيان ليگ فرانسه ماند و بارها هم به قهرماني جام حذفي فرانسه رسيد.
در فرانسه اي كه تعصب و حساسيت تماشاگران روي تيم هاي شهر خود زياد است براي مردم مهم نيست كه باشگاهشان قهرمان ليگ قهرماني باشد يا در ته جدول مانده باشد. پاري سن ژرمن هم در پاريس محبوب است اما نه محبوب قشري خاص، تقريبا مي توان گفت اين باشگاه در پاريس در ميان تمام اقشار مردم محبوبيت دارد و از كارگران حومه نشين گرفته تا متمولين بالاي شهرنشين طرفدار اين تيم هستند. البته اين تيم در شهرهاي ديگر فرانسه طرفدار زيادي ندارد، آن هم به اين دليل كه در فرانسه شهرستاني ها به مردم پاريس به چشم بورژواهاي بي درد! نگاه مي كنند و پاري سن ژرمن را باشگاه پولدارها مي دانند. اما برعكس، مارسي باشگاه مردمي تر و محبوب تري است. تيم بندر مارسي تيم جنوبي هايي است كه به خونگرمي معروفند و ضمنا رقيب پاري سن ژرمني هاي بورژوا.
در پاريس از هنرمندان گرفته تا صاحبان صنايع و از نماينده هاي مجلس گرفته تا مجري هاي برنامه هاي تلويزيوني طرفدار پاري سن ژرمن هستند. وقتي مسابقه برگزار مي شود، استاديوم «پارك دوپرنس» پر از تماشاچي مي شود وكمتر اتفاق مي افتد كه تماشاگران تيم شان را تنها بگذارند. طرفداران بيرون مانده هم به كافه ها و ساندويچي هاي پاتوق مي روند و گردهم مسابقه را تماشا مي كنند. در جايگاه ويژه استاديوم چهره آشناي شهردار و چند نماينده مجلس غالبا به چشم مي خورد و صاحبان شركت هاي بزرگ پاريسي و بين المللي و هنرپيشه ها و خواننده هاي محبوب هم به آنها مي پيوندند.
در پاري سن ژرمن هم مثل بيشتر باشگاه هاي اروپايي شركت هاي بزرگ نقش مهمي در تامين هزينه هاي باشگاه بازي مي كنند. تا 2، 3 سال پيش شبكه معروفcanal+ حامي مالي اين تيم بود و پس از آن اپل، نايكي و تامسون هم پشتوانه مالي باشگاه را تامين كردند اما اين حمايت ها هيچگاه باعث نشد كه باشگاه بازيكنان بزرگي به فوتبال اروپا معرفي كند. به جز آنلكا كه از پاري سن ژرمن به سطح بين المللي راه پيدا كرد، چهره هاي بزرگ فوتبال فرانسه از تيم هايي مثل لوهاو، كه گفته مي شود قديمي ترين باشگاه فوتبال فرانسه است و كن به سطح ملي رسيدند. دوگاري، زيدان و ويرا هر سه بازيكنان كن بودند. با اين وجود ورزشگاه پارك دو پرنس بازيكنان و مربيان بزرگي به خود ديده است. كارلوس بيانچي مربي فعلي بوكاجونيورز، سافت سوسيچ يوگسلاو، دومينيك روشتو، لوييس فرناندز كه هم مربي بود در اين تيم و هم بازيكن، «والدو» و «راي» كاپيتان ناكام برزيل، ديويد ژينولا، ژرژوه آ، رونالدينيهو و بالاخره ژول باتس دروازه بان تيم ملي فرانسه كه در مسابقه تاريخي برزيل و فرانسه جام 86 ضربات پنالتي زيكو و سوكراتس را دفع كرد، از چهره هاي معروف پاري سن ژرمن هستند.
با اين همه ستاره، پاري سن ژرمن با آن طرفداران متعصب و گاه فاشيست، به تيم جام حذفي معروف است. اين تيم تنها دو بار قهرمان فرانسه شده اما هفت بار جام حذفي را از آن خود كرده است. در اروپا هم موفقيت زيادي نداشته است و سورمه اي و قرمز پوشان پايتخت به جز يك بار قهرماني جام اتحاديه و جام برندگان و دوبار راهيابي به فينال جام قهرماني اروپا و فينال جام يوفا به جايگاه خاصي در اروپا نرسيدند.
شايد براي پاريسي ها زياد مهم نباشد كه باشگاه شهرشان حتما در اروپا به رتبه هاي خوبي دست پيدا كند و شايد همين كه بوتيك پاري سن ژرمن توسط نايكي در شانزه ليزه، يكي از معروف ترين خيابان هاي دنيا، افتتاح شده است، بسياري از عقده  هاي شكست هاي آنها را باز كند. آخر اين تيم يك تيم پاريسي است، تيم شهر هنر و كافه و پرسه زدن در كنار رودخانه. تيمي است كه يكي از روساي سابقش طراح لباس و پوشاك بوده. مردم شهرهاي ديگر فرانسه هر چه مي خواهند بگويند، پاري سن ژرمن در دل طبقه هاي مختلف پاريسي ها جا دارد.