داستان خيابان منوچهري ادامه دارد
آخرين دستبرد سارقان مسلح
دزدان پنج شنبه گذشته براي پنجمين بار متوالي به تقاطع لاله زار و منوچهري رفتند و اينبار به يك مغازه فروشي لوازم آرايشي دستبرد زدند
عليرضا رحيمي نژاد
تسليم شدم. چاره اي نداشتم. يكي از آنها گفت اگر تكان بخورم مرا مي كشد. من هم جواب دادم هرچه مي خواهيد برداريد و برويد. گفتم بگذار پولم را ببرند
فقط250 هزار تومان. آنها دير رسيده و اگر چند ساعت زودتر دست به كار شده بودندحالا«سعيد» همان مغازه دار ميانسالي كه گوشه فروشگاه كوچك لوازم آرايشي، روي صندلي پايه كوتاه سبز رنگ نشسته، احتمالا جاي ديگري بود؛ هرچند اكنون هم چندان آسوده نيست، مي گويد: «هنوز مي ترسم.» از اين كه دزدان قمه به دست يك بار ديگر از راه برسند و دارايي اش را ببرند.
از اين كه آنها آزار هستند و در گوشه اي از شهر درخانه اي كه معلوم نيست، كجاست دور هم جمع شده اند و حتما الان كه ما با هم حرف مي زنيم، اتفاق هاي آن شب را مرور مي كنند و قهقهه سرداده اند.
خيلي ترسيده بودم. هيچ مقاومتي نكردم هر كاري كه گفتند انجام دادم ممكن بود جانم را از دست بدهم.
اين جملا ت سعيد است كه توسط مرد ديگري كه در مغازه  حضور دارد تاييد مي شود: «رحم ندارند. مي كشند.اصلانبايد مقاومت كرد.»
داستان خيابان منوچهري هر روز پيچيده تر مي شود و دزدان هنوز دست بردار اين خيابان و مغازه هايش نشده اند. آنها پنجشنبه گذشته براي پنجمين بار متوالي به تقاطع لاله زار و منوچهري رفتند و اين بار به يك مغازه فروشي لوازم آرايشي دستبرد زدند. صاحب مغازه مي گويد: ساعت 15:10 دقيقه شب بود و خيابان خلوت. گوشه مغازه نشسته بودم كه 2موتو سيكلت با4سرنشين در پياده رو، روبه روي مغازه توقف كردند.
2نفر به سرعت پياده شدند و به طرف مغازه آمدند. همه چيز خيلي سريع اتفاق افتاد تا به خودم بيايم و متوجه شوم آنها كه هستند و چه كار دارند يك دفعه ديدم بالاي سرم ايستاده اند. هركدامشان يك قمقمه  دستش بود.
ناگهان وحشت و اضطراب در تمام وجود مرد مغازه  دار رخنه كرد. قمه در دستان دو مرد ناشناس برق مي زد و براي يك فاجعه، يك جنايت و يك قتل دندان تيز كرده بود اما دزدان كاملا خونسرد بودند. «فردا روزنامه ها تيتر مي زنند: قتل در كمال خونسردي. نبايد اين طور  شود» اين فكر مثل خوره به جانش افتاد. -تسليم شدم. چاره اي نداشتم. يكي از آنها گفت اگر تكان بخورم مرا مي كشد. من هم جواب دادم هرچه مي خواهيد برداريد و برويد. شما جاي من بوديدچكار مي كرديد. حتي از روي صندلي هم بلند نشدم. گفتم بگذار پولم را ببرند اما...
تصوير گاوصندوقي كه زير قفسه ها و خروارها لوازم آرايشي پنهان شده در چشم هاي دو سارق جوان حك شده بود. آنها طعمه خوبي پيداكرده بودند؛ يك شكار بزرگ و امشب مي توانستند بعد از اين كه به خانه بازگشتند يك جشن مفصل ترتيب بدهند. درست مثل همان شبي كه به كيف فروشي دستبرد زدند، درست مثل همه شب هايي كه به دزدي مي روند. «سعيد» انگار كه حتي از بازگويي آن حادثه هم وحشت داشته باشد با احتياط مي گويد: «گاوصندوق و دخل را زدند.
250هزار تومان بيشتر نداشتم اما اگر صبح آمده بودند 5 ميليون مي بردند. آن روز صبح پول هاي گاوصندوق را به حسابم ريخته بودم واز اين بابت خيالم راحت بود. دزدها وقتي ديدند پول كلاني گيرشان نيامده حتي جيب هايم را هم خالي كردند اما باز هم مقاومت نكردم.»
صداي دو موتورسيكلت هوندا كه دو همدست سارقان آماده روي آن نشسته اند، در مغازه مي پيچد و زير پوست مغازه دار مي خزد. آنها كارشان تمام شده و بايد بروند. خيلي زود. خيلي سريع؛ پيش از آن كه دير شود وكسي از راه برسد و نقشه هايشان را نقش بر آب كند.
سارقان دو هفته پيش يك بار رو دست خورده بودند. همان روزي كه براي سرقت به يك فروشگاه لوازم آرايشي در نزديكي مغازه سعيد رفته بودند و يك دفعه يك عابر از راه رسيد و همه چيز را خراب كرد. پس بايد هر چه سريع تر از آنجا دور مي شدند.
-تمام ماجرا نهايتا 7 دقيقه طول كشيد، اما مثل يك عمر گذشت. هر لحظه خدا خدا مي كردم زودتر بروند و سارقان رفتند.
مرد مغازه دار توضيح مي دهد: «اين سارقان همان دزداني بودند كه به كيف فروشي دستبرد زده بودند. 20 تا 25 سال سن داشتند و پوست شان سياه بود. يكي از آنها لاغر و كوتاه و نفر ديگر بلند قد. كاملا معلوم بود كه سارق حرفه اي و سابقه دار هستند.
روي صورت شان پر بود از آثار چاقوخوردگي. اصلا از نحوه حرف زدن و خونسردي شان مي شد فهميد كه خلاف كردن براي آنها خيلي راحت و مثل آب خوردن است.»
تنها تفاوت اين سرقت با دزدي هاي روزهاي اخير خيابان منوچهري، تعداد سارقان است.
باند دزدان در 2 سرقت اول دو نفر، در دو سرقت دوم 3 نفر و در آخرين دستبرد 4 نفر بودند و همين موضوع 2 فرضيه متفاوت را در رابطه با اين دزدي ها مطرح كرده است. آيا سارقان پس از موفقيت هاي پي در پي در اعمال خلاف شان بر تعداد شريكان خود افزوده اند تا راحت تر، مطمئن تر و سريع تر باشند يا اينكه موضوع چيز ديگري است؟
يكي ازدزدان در دومين سرقت زنجيره اي خيابان منوچهري پس از ربودن كيف پيرمردي كه چند دقيقه قبل از دزدي، از حساب بانكي اش پول برداشت كرده بود، با ضربه شيشه نوشابه يك شاهد عيني، مجروح شد و در حال حاضر اين فرضيه مطرح است كه وي پس از جراحت به مرخصي رفته و اكنون بار ديگر به جمع همدستان تبهكار خود پيوسته است.
در اين صورت كاملا مشخص مي شود كه باند 4 نفري دزدان ابتدا در قالب 2 اكيپ و به صورت جداگانه فعاليت مي كردند و اكنون كه تصميم گرفته اند به كارهاي بزرگتر و دستبردهاي كلان روي بياورند، با يكديگر متحد شده اند.
جداي از اينكه چرا تعداد سارقان در دزدي هاي مختلف فرق كرده است، هم اكنون كارآگاهان مي توانند با توجه به اطلاعاتي كه ازچهره و ظاهر متهمان دارند با بررسي پرونده سارقان سابقه دار به سرنخ هاي مهمي براي دستگيري آنان دست يابند چرا كه دزدان به احتمال بسيار قوي داراي سابقه كيفري و محكوميت هستند.
آنچه كه به اين احتمال مهر تاييد مي زند اين است كه دزدان در تمامي سرقت هاي خود فقط پول نقد مي دزدند و از سرقت تراول چك خودداري مي كنند، زيرا مي دانند با رديابي شماره چك ها امكان دستگيري و به دام افتادن شان بيشتر مي شود.
به هر حال تحقيقات درباره سرقت هاي زنجيره اي خيابان منوچهري در حالي ادامه دارد كه دزدي از مغازه لوازم آرايشي در فهرست پرونده هاي مطرح در كلانتري بهارستان ثبت نشده است.
صاحب مغازه مي گويد: «پس از سرقت 2 روز متوالي براي طرح شكايت به كلانتري رفتم، اما هر بار به من گفتند ماموران دايره تجسس در كلانتري حضور ندارند و به همين دليل كسي به شكايتم رسيدگي نكرد، من هم از اين كار صرفنظر كردم، اما همكارانم اصرار مي كنند موضوع را پيگيري كنم تا شايد رسيدگي كنند. به هر حال الان هيچ كدام از مغازه داران اينجا امنيت ندارند، ولي كسي به فكر نيست.»