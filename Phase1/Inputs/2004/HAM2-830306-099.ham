توسط شهرداري منطقه 1 تهران:
بافت  هاي فرسوده شمال تهران ساماندهي مي شود
بافت هاي فرسوده شمال تهران به دلايل زيست محيطي، جغرافيايي و ويژگيهاي تاريخي و وضعيت نامناسب كالبدي، فرهنگي، بهسازي، احيا و ساماندهي مي شوند.
به گزارش روابط عمومي شهرداري منطقه يك مطالعات طرح پيشنهادي جهت ساماندهي سه محله تپه آبك، باغ شاطر دربند و سيمين قلعه با هزينه اي بالغ بر 1 ميليارد و 314 ميليون ريال به اتمام رسيده و مطالعه بر روي دو محله چيذر و قيطريه نيز با برآورد هزينه اي بالغ بر 635 ميليون ريال در حال اتمام است و بررسي موقعيت محله هاي اوين، دركه، دارآباد و ولنجك نيز در دستور كار قرار گرفته است.
براساس همين گزارش دكتر بهمن اديب زاده مشاور شهردار ومدير دفتر بررسي مطالعات منطقه يك با اعلام اين خبر گفت: شيب هاي تند، مشكلات موجود در دفع فاضلاب و جمع آوري آب هاي سطحي، عدم دسترسي هاي مناسب پياده و سواره در كنار هم، غير استاندارد بودن ساخت و ساز و مجاورت گسل هاي منطقه برخي از دلايل انتخاب اين محله ها به عنوان محله هاي فرسوده و نا ايمن بوده است.
وي افزود: محله هاي انتخاب شده سرچشمه طبيعي و بالا دست شهر تهران محسوب مي شوند، لذا احيا و ساماندهي آنها موجب پايداري مكان  هاي پايين دست منطقه خواهد شد.
وي اظهار داشت: پس از اتمام مطالعات، هرمحله به فراخور مشكلات و مسائل خود بازسازي و نوسازي خواهند شد.