پيام خاتمي، رفسنجاني و كروبي درباره فاجعه انفجارهاي كربلا و كاظمين
تهران - خبرگزاري جمهوري اسلامي: در پي انفجارهاي ديروز سه شنبه در شهرهاي مقدس كربلا و كاظمين و به خاك و خون كشيده شدن شماري از زايران و عزاداران حسيني رؤساي جمهور، مجمع تشخيص مصلحت نظام و مجلس شوراي اسلامي پيام هاي جداگانه اي صادر كردند.
متن پيام تسليت سيدمحمد خاتمي رئيس جمهور به اين شرح است:
امروز دشمنان ملت عراق كه دشمنان همزيستي و برادري مسلمانان و استقرار آزادي و صلح در جهانند، در اين كشور فاجعه اي بزرگ آفريدند و جمعي از زنان و مردان مظلوم را كه بر سرور آزادگان حضرت اباعبدالله الحسين(ع)سوگواري مي كردند به خاك و خون كشيدند، بايد در پشت اين جنايت دست اهريمناني را ديد كه ثبات، امنيت و حاكميت ملي در عراق را برنمي تابند.
همانگونه كه بارها گفته ام تروريسم و خشونت را تحت هر نامي و هر كجا كه باشد محكوم مي كنيم.
امروز به خوبي روشن شده است كه اشغال عراق نه تنها ثبات و امنيت را به اين كشور بازنگردانده، بلكه موجب سلب روزافزون آسايش ملت عراق و خسارت هاي فراوان گرديده است.
من اين مصيبت بزرگ را به مراجع عظام، علماي بزرگوار، شوراي حكومتي، ملت صبور عراق و تمامي مسلمانان به خصوص بازماندگان اين حادثه تلخ تسليت مي گويم و از درگاه خداوند متعال براي شهيدان عزيز رحمت و مغفرت و براي مجروحان بهبودي سريع طلب مي كنم.
اميدوارم با استقرار حاكميت ملي در عراق هرچه زودتر شاهد ثبات و امنيت در اين كشور عزيز و سربلند همسايه باشيم.
در پيام تسليت رئيس مجمع تشخيص مصلحت نظام نيز آمده است: اين فاجعه بار ديگر چهره سفاك، خون آشام و ضدانساني دشمنان اسلام را به جهانيان نشان داد.
آقاي هاشمي رفسنجاني در پيام خود كه عصر روز سه شنبه و در پي وقوع انفجارهاي مهيب در شهرهاي مقدس كربلا و كاظمين در عراق و شهر كويته در پاكستان صادر گرديد، تأكيد كرده است: اينجانب با محكوم كردن شديد اين جنايت هاي وحشيانه، شهادت جمع زيادي از زائران و عزاداران را به ساحت مقدس حضرت ولي عصر(عج)، رهبر معظم انقلاب و عموم مردم غيور و مسلمان ايران و عراق و ساير كشورهاي اسلامي تسليت گفته و اميدوارم روح مطهر و پاك اين شهدا با حضرت ابا عبدالله الحسين(ع)و ابوالفضل(ع)محشور گردد.
همچنين حجت الاسلام كروبي نيز پيام تسليتي به همين مناسبت صادر كرد.
رئيس مجلس شوراي اسلامي در پيام خود ضمن محكوم كردن اين حادثه غم انگيز آورده است: همانگونه كه خون پاك سالار شهيدان امام حسين(ع)و شهداي كربلا اسلام را بيمه كرد و باعث احياي آن شد، خون هاي به ناحق ريخته تعداد زيادي از زائران در سرزمين عراق باعث بيداري مسلمين و معرفي دشمنان اسلام و منافقين خواهد شد.