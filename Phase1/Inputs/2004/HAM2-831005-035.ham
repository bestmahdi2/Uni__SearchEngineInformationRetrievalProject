محمدرضا اعلامي:
حضور فيلمسازان صاحب نام اعتبار جشنواره فجر را افزايش داده است
مهر: محمدرضا اعلامي كارگردان سينما گفت: جشنواره امسال فجر به دليل حضور فيلمسازان صاحب نام از اعتبار بيشتري نسبت به سال هاي قبل برخوردار است.
وي در گفتگو با ستاد خبري بيست و سومين جشنواره بين المللي فيلم فجر، افزود: اين رويداد هنري در شكل سازمان يافته  فعلي اش آثار سينمايي را به گونه اي بسيار مناسب معرفي مي كند.
اعلامي بر لزوم كاهش مدت نمايش آثار حاضر در جشنواره تاكيد كرد و گفت: زمان طولاني فيلم ها در اين رويداد هنري موجب از دست دادن بخشي از مخاطبان در نمايش عمومي مي شود.
به عقيده وي جشنواره فجر بايد قائم به ذات و با شناخت هر چه بيشتر راهگشاي برنامه هاي خود باشد. وي كه با فيلم سينمايي رازها در بيست و سومين جشنواره فيلم فجر شركت مي كند، افزود: اين فيلم در مراحل پاياني فني قرار دارد و به زودي آماده نمايش مي شود.