تازه  هاي دنياي رسانه ها
نظر «باب وود وارد» درباره جورج بوش
كه با اهميت تلقي شده است
شنبه شب پي.بي.اس(تلويزيون عمومي آمريكا كه هزينه هاي آن از اعانه مستقيم مردم تأمين مي شود)مصاحبه بسيار طولاني «چارلي رز» با «باب وود وارد» روزنامه نگار معروف و متنفذ آمريكايي را كه عمدتاً در باره جورج بوش بود پخش كرد كه وود وارد ضمن آن گفت: بوش با اين كه مي داند پس از اشغال نظامي عراق، اسلحه كشتار جمعي و شواهدي دال بر ارتباط رژيم صدام با القاعده به دست نيامده و رسوايي شكنجه عراقي ها در ابو غريب چهره آمريكا را در جهان كدر ساخته است؛ هنوز تصور مي كند كاري كه در عراق كرده و ادامه استقرار نيروي 130 هزار نفري آمريكا در عراق درست بوده است و هيچ كس نمي تواند او را از آن چه كه در مغزش مي گذرد و تصور مي كند كه درست است منصرف كند، حتي پدرش ـ جورج بوش اول. وود وارد گفت كه از مقامات كاخ سفيد شنيده است كه آنان و همچنين ژنرال پاول وزير امورخارجه پيش از حمله نظامي به عراق، بارها به بوش گفته بودند كه تا بازرسان سازمان ملل به كار خود در عراق ادامه ندهند و رسماً وجود اسلحه كشتار جمعي را اعلام نكنند دستور حمله به عراق را صادر نكند و اگر شوراي امنيت پس از دريافت گزارش رسمي بازرسان داير بر وجود اسلحه اقدامي نكند، آن وقت دستور حمله را بدهد، كه گوش نكرد. او نمي داند كه دمكراسي فقط انتخابات نيست، اتخاذ تصميمات و انجام كارها پس از مشورت با كارشناسان مربوط، اصحاب نظر و توجه به مندرجات مطبوعات هم گوشه ديگري از دمكراسي است.
وود وارد گفت: خودم به بوش گفتم كه «تاريخ»، حمله نظامي يكطرفه آمريكا به عراق را از زاويه اي ديگر نگاه خواهد كرد و اگر نتيجه قضاوت آن محكوميت آمريكا باشد، اين قضاوت نسل ها در ذهن مردم باقي خواهد ماند و نسبت به مسائل آمريكا بي تفاوت و از مشكلات آن خوشحال خواهند شد، كه دستي به جيب برد و طوري قيافه گرفت كه استنباط كردم «تاريخ» و قضاوت آن را نمي شناسد و گمان مي كند تاريخ يعني قرن ها بعد، زماني كه او، فرزندان و نوه هايش هم ديگر زنده نخواهند بود. حال آن كه تاريخ، فردا براي وقايع امروز قضاوت مي كند.
وود وارد گفت: استنباط او اين است كه بوش اعتناء نمي كند كه دوباره انتخاب نشود. او مي خواهد كه فقط تصميمي را كه گرفته است و تصور مي كند كه درست است تا به آخر اجرا كند. او از بسط دمكراسي در خاورميانه حرف مي زند و ديگر اين را نمي خواهد بداند كه مردم خاورميانه از دمكراسي چه تعبيري دارند؛ آنان نشان داده اند كه دمكراسي به سبك غرب را نمي خواهند. در اين زمينه بوش بايد با اصحاب نظر مشورت كند و نظر آنان را بشنود، ولي من(وود وارد)اطمينان دارم كه اگر هم مشورت كند، نتيجه را نخواهد پذيرفت. او بر انتقال اختيارات به عراقي ها در سي ام ژوئن پافشاري دارد، ولي مجسم نمي كند كه اگر دولت موقت عراق ناگهان به سرش بزند و خبرنگاران خارجي را بيرون كند و اعلام دارد كه آمريكا هم بايد نيروهاي خود را بيرون ببرد، چه وضعيتي پيش خواهد آمد. اگر خبرنگاران خارج شوند، هيچ كس نخواهند دانست كه در عراق چه مي گذرد.
كلينتون: سازمان ملل بهتر از آمريكا مي تواند
دمكراسي را در عراق برقرار كند
اظهارات پريروز بيل كلينتون رئيس جمهوري پيشين آمريكا به تفصيل در رسانه ها منعكس شده بود كه گفته است: سازمان ملل بهتر از آمريكا مي تواند در عراق دمكراسي برقرار كند. كلينتون كه در برزيل سخن مي گفت ضمن اشاره غير مستقيم به تصميم دولت جورج بوش اظهار داشته است: دمكراسي را نمي توان تحميل كرد، مردم يك كشور و يك منطقه بايد دمكراسي را بخواهند تا بشود آنان را در نيل به آن كمك كرد. به علاوه بايد بدانيم كه دمكراسي اشكال مختلف دارد.
كلينتون اضافه كرده است: جهانيان عمدتاً نسبت به صداقت ما در نيات مان، انگيزه مان و شعارهاي مان درباره دمكراسي و حقوق بشر ترديد دارند و به آن ظنين هستند. در قبال عراق، ما به جاي برخوردار شدن از همكاري و تعاون جهاني؛ يكجانبه عمل كرديم و اينك در آن گير كرده و عملاً به بن بست رسيده ايم و حاضر به دراز كردن دست استمداد هم نيستيم.
اظهارات قذافي و «لاورف»
معمر قذافي كه پريروز نشست سران اتحاديه عرب را كه در غياب شش تن از آنان برگزار شده بود به حالت اعتراض ترك كرد، اعلام داشت كه با برنامه كار كنفرانس مخالف بود زيرا در اين شرايط كه نيروهاي آمريكا يك عضو اتحاديه را اشغال نظامي كرده و عراقي ها را به زشت ترين صورتي شكنجه مي كنند و قتل عام فلسطيني توسط اسرائيل ادامه دارد، در برنامه كار نشست، اولويت را به برنامه مبهم آمريكا به نام «تعميم دمكراسي در خاورميانه» داده اند. كدام دمكراسي؟ اين نشست اتلاف وقت است و نتيجه اي به بار نخواهد آورد. انتظار توده هاي عرب از سرانشان چيزهاي ديگر است.
در مسكو نيز «سرگي لاوروف» وزير امور خارجه روسيه در مصاحبه با «پراوداي جوانان» گفته است: انتقال اختيارات در عراق به صورت سمبوليك، در حالي كه حضور نيروهاي مسلح آمريكا ادامه داشته باشد مسئله اي را حل نخواهد كرد. دولت موقت عراق بايد مشروعيت ملي و بين المللي داشته باشد. با «حرف» نمي شود مسئله عراق را حل كرد. بايد عراقي ها احساس كنند كه حاكم بر كشورشان هستند تا آرامش برقرار شود. دولت روسيه به عنوان دوست قديمي عراقي ها تلاش مي كند كه براي حل مسئله اين كشور يك كنفرانس بين المللي، مركب از همسايگان عراق، اتحاديه عرب، كشورهاي درگير در مسئله جاري عراق و دولت هاي عضو شوراي امنيت تشكيل دهد و چاره جويي كند كه مسئله عراق به صورت يك كانون ياس و خطر در جهان درآمده است.