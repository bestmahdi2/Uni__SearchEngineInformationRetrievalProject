رئيس كميسيون فرهنگي اجتماعي شوراي شهر تهران:
تصويب بودجه سازمان فرهنگي هنري از اختيارات شوراست
ايسنا: رئيس كميسيون فرهنگي اجتماعي شوراي شهر تهران در پي طرح موضوع «صلاحيت شوراي شهر تهران در بررسي بودجه سازمان فرهنگي هنري شهرداري تهران» در مجلس شوراي اسلامي گفت: تصويب بودجه اين سازمان از اختيارات و وظايف اصلي شوراست. رسول خادم در گفت وگو با ايسنا با اشاره به اين كه چگونگي صلاحيت شوراي شهر تهران در بررسي بودجه سازمان فرهنگي هنري شهرداري از جمله طرح هاي در دستور كار مجلس ششم بوده و مطابق روال عادي در مجلس هفتم نيز طرح شده است، گفت: اين سازمان وابسته به شهرداري تهران است؛ لذا مطابق وظايف و اختيارات شوراي اسلامي نظارت بر اداره و دارايي هاي نقدي، جنسي و اموال منقول و غيرمنقول شهرداري، همچنين تصويب بودجه، اصلاح، متمم و تفريغ بودجه سالانه شهرداري و ساير موسسات وابسته به شهرداري بر عهده شوراي شهر تهران است. خادم افزود: همچنين با توجه به اهميت نقش نرم افزاري و محتوايي فضاهاي در حال بهره برداري توسط سازمان فرهنگي هنري شهرداري كه حساسيت ويژه اي را در ميان مسئولان ايجاد كرده است، مسئوليت، دقت و نظارت شوراي شهر تهران را در چگونگي هزينه و درآمد مجموعه هاي وابسته به سازمان مذكور بيش از پيش احساس مي شود.
وي گفت: وجود هيأت امنايي متشكل از جمعي از وزيران، رؤساي نهادها و ارگانهاي كشور در سياستگذاري امور سازمان فرهنگي هنري شهرداري و لزوم گره گشايي در برخي مشكلات اين سازمان، حساسيت و اهميت ويژه  چگونگي رويكردها و كاركردهاي مجموعه وابسته به سازمان مذكور را افزايش مي دهد.
خادم اظهار كرد: شوراي شهر تهران در جايگاه متولي برنامه ريزي، هماهنگي و نظارت بر امور شهري موظف است در راستاي توجه ويژه مسئولان و همچنين حضور و همكاري جمعي از مقامات اجرايي و فرهنگي در مجموعه هيات امناي سازمان فرهنگي هنري شهرداري تهران تلاش كند تا كليه فعاليتها و رويكردهاي آن سازمان در مسير قابل قبول و در چارچوب ارزشها و اصول فرهنگ اسلامي ايران از اثرگذاري مطلوبتري برخوردار شود كه البته در حال حاضر، با جايگاه مطلوب فاصله دارد.
وي خاطرنشان كرد: برنامه هاي نرم افزاري سازمان فرهنگي هنري شهرداري بايد با محوربودن ارتقاي فرهنگ شهر نشيني و آگاه سازي شهروندان با وظايف تكاليف شهروندي باشد و درعمل با مسئوليت سازمانهاي موازي ديگر همچون سازمان تبليغات، اداره كل فرهنگي وزارت فرهنگ و ارشاد اسلامي، صدا و سيما و به ويژه معاونت فرهنگي اجتماعي شهرداري تهران كه محوريت سازماندهي امور فرهنگي و اجتماعي از سطح محلات تا كلانشهر تهران را بر عهده دارد، تداخل پيدا نكند.