برانكو ايوانكوويچ:
از وجود خداداد نهايت استفاده را مي كنم
گروه ورزشي: سرمربي كروات تيم ملي فوتبال ايران گفت: به بهترين نحو از وجود «خداداد عزيزي» در تركيب اين تيم استفاده خواهم كرد.
«برانكو ايوانكوويچ» عصر سه شنبه در حاشيه تمرينات تيم ملي در گفت و گو با خبرنگار ايرنا افزود: «تاكنون اشتباه مي كردم كه از وجود عزيزي در اردوهاي گذشته تيم ملي استفاده نمي كردم.» وي با بيان اينكه «عزيزي» يكي از بازيكنان شاخص فوتبال ايران است، اظهار داشت: بدون شك اين بازيكن تنها ميهمان اردوهاي تيم ملي نخواهد بود بلكه از وجود وي در ديدار برابر اردن به نحو احسن استفاده خواهم كرد.
سرمربي كروات تيم ملي فوتبال ايران با ابراز رضايت از ديدار اين تيم مقابل آاس رم ايتاليا افزود: كادر فني تيم ملي به اهداف از پيش طراحي شده خود دراين بازي دست يافت.
«ايوانكوويچ» در بخش ديگري از سخنان خود گفت: ملي پوشان ايراني در ديدار برابر آاس رم، از نزديك با فوتبال روز دنيا آشنا شدند.
آنان براي آنكه حضور قدرتمندي را در سطح آسيا داشته باشند بايد ديدارهاي فراواني با تيم هاي ملي و باشگاهي اروپابرگزار كنند.
وي درباره تمديد قرارداد خود با فدراسيون فوتبال ايران گفت: در دنياي حرفه اي تمديد قرارداد مربيان فوتبال معني خاصي ندارد بلكه عملكرد مربيان تعيين كننده حضور آنان در تيم هاست. اما مطمئنا پس از ديدار اين تيم مقابل  اردن وضعيت خود را براي حضور و يا ترك از ايران مشخص خواهم كرد.
ايوانكوويچ با بيان اينكه علي بداوي و مهرزاد معدنچي مصدومان تيم ملي فوتبال ايران هستند، خاطرنشان كرد: اميدواريم اين دو بازيكن به ديدار مقابل اردن برسند تا تيم با نفرات آماده عازم امان شود.
برانكو: صحبت هايم را با خبرگزاري مهر تاييد مي كنم
برانكو ايوانكوويچ بار ديگر اظهارات قبلي خود مبني بر تحت فشار بودن از سوي مسئولان سازمان تربيت بدني براي دعوت از خداداد عزيزي به تيم ملي را تاييد كرد.به گزارش خبرنگار «مهر» بدنبال تلاش برخي مسئولان سازمان مبني بر غيرواقعي جلوه دادن اظهارات ايوانكوويچ در مورد دعوت از خداداد عزيزي، برانكو صبح ديروز در گفتگو با خبرنگار «مهر» صحبت هاي خود را تاييد كرد. اين در حالي است كه مسئولان سازمان مدعي شده بودند اين اظهارات گفته هاي برانكو نيست و وي هرگز چنين صحبت هايي را مطرح نكرده است.
از سوي ديگر آنهايي كه تلاش مي كنند اين گفته ها را غيرواقعي جلوه دهند بد نيست بدانند كه برانكو مشابه همين اظهارات را در ايتاليا با يك خبرنگار ايراني(كه نامش براي ما محفوظ خواهد ماند)در ميان گذاشته و با اين اوصاف پافشاري بر تكذيب اين گفتگو و استتاركردن واقعيت جز به ا نحراف كشاندن افكار عمومي نتيجه ديگري ندارد.
نكته جالب اينكه، در چند روزي كه از انتشار اين مصاحبه مي گذرد معاون فني سازمان و سخنگوي فدراسيون فوتبال تلاش كردند اين گفتگو را تكذيب كنند در حالي كه اين گفتگو با سرمربي تيم ملي انجام شده و اگر چنين اظهاراتي از جانب وي بيان نشده باشد خود برانكو بايد اين اظهارات را تكذيب كند كه وي تاكنون جز تاييد گفتگوي چند روز گذشته خود صحبت ديگري به ميان نياورده است.