در دادگاه كيفري استان مطرح شد:
قتل براي دفاع از خود
گروه حوادث: پسر 16 ساله اي كه به خاطر اختلاف اخلاقي، همكارش را در يك درگيري به قتل رسانده بود، صبح ديروز براي آخرين دفاع مقابل قاضي شعبه 71 دادگاه كيفري استان ايستاد.
به گزارش خبرنگار ما، اين جلسه با حضور رئيس شعبه عزيز محمدي و چهار مستشار آن به نام هاي رحيمي، شريفي، كوه كمره اي و تقي زاده در حالي برگزار شد كه در ابتداي جلسه دادگاه كيفرخواست توسط نماينده دادستان قرائت شد.
در كيفرخواست آمده بود كه وحيد. ل(16 ساله)متهم به قتل مهدي ش.(24 ساله)در منطقه دماوند است. وحيد در ساعت 30/4 بعد از ظهر 3 خرداد امسال در پي درگيري لفظي كه با مقتول داشته است، او را با يك ضربه چاقو به قتل رسانده و سپس از محل حادثه كه كارگاهي در اطراف شهر دماوند بوده، متواري گشته است. متهم كه بلافاصله پس از وقوع جنايت توسط مأموران انتظامي دستگير شده است، به قتل اعتراف كرده و در اظهاراتش نزد بازپرس ويژه قتل تنها انگيزه خود را مشكلات مالي و اخلاقي با مقتول عنوان كرده است.نماينده دادستان در ادامه بيان داشت: با توجه به اعتراف صريح متهم به قتل و اظهارات وي در جلسات بازجويي اشد مجازات را براي وي خواهان هستم.پس از طرح كيفرخواست در جلسه دادگاه اولياي دم نيز از قاضي خواهان قصاص نفس(اعدام)براي متهم شدند.
سپس قاضي از متهم 16 ساله خواست تا در جايگاه قرار گيرد و به دفاع از خود بپردازد.
قاضي در ابتدا از متهم خواست تا خود را معرفي كند.
متهم: وحيد.ل 16 ساله هستم. كارگر.
قاضي: شما متهم به قتل عمدي مهدي.ش هستيد. اتهام را قبول داريد؟
- بله، من در دفاع از خودم او را كشتم.
* شرح حادثه را توضيح دهيد.
- شب قبل از حادثه، مهدي خواست تا با من رابطه برقرار كند، اما من به او اجازه ندادم. آن شب را با وحشت تمام پشت سر گذاشتم. من و مهدي مدت طولاني بود كه به عنوان كارگر در كارگاهي در اطراف شهر دماوند مشغول كار بوديم. روز حادثه چند تا از دوستان مهدي به كارگاه آمدند و من متوجه شدم كه قصد انجام كاري را دارند. به همين خاطر براي حفاظت از جانم چند ساعت قبل از وقوع حادثه چاقويي را خريداري كردم و در جيبم گذاشتم وقتي به كارگاه برگشتم دريافتم كه مهدي و دوستانش با خريدن مشروب قصد دارند مرا مست كنند سپس به مرا مورد آزار و اذيت قرار دهند. ساعت 30/4 عصر بود كه من و مهدي در كارگاه تنها شديم. پيش او رفتم و قصد صحبت كردن با وي را داشتم. متهم در ادامه گفت: من از او خواستم تا با من كاري نداشته باشد. اما او به حرف هاي من توجهي نكرد و به طرفم حمله ور شد. من هم چاقويي را كه در جيبم بود درآوردم و از او خواستم كه به من نزديك نشود، ناگهان چاقو به شكمش وارد شد.
* چاقو را براي كشتن او خريده بودي؟
- نه،فقط قصد تهديد او را داشتم. من در دفاع از خودم، چاقو را خريدم.
* چند ضربه به او زدي.
- يك ضربه.
* پس قتل را قبول داري.
- بله.
در ادامه جلسه دادگاه وكيل تسخيري متهم به قتل در جايگاه ايستاد و ضمن دفاع از موكلش عنوان كرد: موكل من همان گونه كه در اين جلسه صادقانه و بي شائبه اظهار كرده كه در دفاع از خود دست به جنايت زده است، بارها نيز به تهديدات مقتول درباره ايجاد رابطه با وي اظهار نظر كرده است. از سوي ديگر با توجه به ذهنيت موكل و موقعيت خاص كه وي قرار گرفته است، وي چاره اي جز دفاع از خود نداشته و از طرفي تعداد ضربات وارده بيانگر آن است كه موكل من قصد كشتن وي را نداشته است. از سوي ديگر برابر گزارش روان شناسي و مددكار كانون اصلاح و تربيت، وضعيت روحي و رواني موكل من مورد تأييد قرار گرفته به طوري كه پس از وقوع اين عمل و در كانون به 4 بار خودزني دست زده و يك بار نيز اقدام به خودكشي كرده است كه همگي مؤيد اين است كه وي با توجه به ذهنيتي كه داشته است، مي خواسته از حيثيت خود دفاع كند.
بر پايه اين گزارش،  پس از ختم جلسه دادگاه، ظرف مدت 10 روز حكم درباره پسر 16 ساله از سوي رئيس شعبه 71 دادگاه كيفري استان صادر خواهد شد.