المپيك آتن بالاترين هزينه هاي امنيتي را در برداشته است
هزينه هاي امنيتي برگزاري المپيك آتن، بيشترين هزينه امنيتي براي يك رويداد ورزشي در طول تاريخ محسوب مي شود. هزينه هاي امنيتي برگزاري المپيك آتن، تاكنون به بيش از 1200 ميليون دلار رسيده كه از اين جهت المپيك آتن قبل از برگزاري، ركورد شكن شده است. هزينه هاي امنيتي اين بازيها 15 برابر هزينه هاي مشابه در المپيك آتلانتاي آمريكا در هشت سال قبل است. دولت يونان براي برقراري امنيت اين رويداد بزرگ ورزشي از هفتاد هزار تن نيروي پليس و امنيتي به طور مستقيم استفاده مي كند و اين تعداد نيروي دخيل در برقراري امنيت المپيك جدا از نيروهاي ناتو مأمور به خدمت براي اين بازي ها است. گفته مي شود متخصصين ضد تروريسم از آمريكا، استراليا و اسرائيل به يونان آورده شده اند. حتي براي مهار حملات تروريستي با سلاح هاي شيميايي و ميكروبي متخصصيني از جمهوري چك به يونان دعوت شده اند. اين تدابير فقط بخش انساني فعال براي امنيت المپيك است و شامل تجهيزات بسيار پيشرفته كنترل فردي، دوربين هاي حفاظتي و امكانات ديگر سخت افزاري نمي شود. هر چند يوناني ها حتي بيش از توان مالي خود براي امنيت بازي ها هزينه كرده اند اما در كل آنها نگران امنيت مسابقات نيستند شايد به اين دليل است كه يونان همواره ارتباط گسترده اي با مناطق تروريست خيز داشته است.