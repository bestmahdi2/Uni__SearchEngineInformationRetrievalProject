مرور
آقاي رئيس جمهور از بم چه سوغات آورده ايد؟
سلام، جناب آقاي رئيس جمهور سلام، رسيدن بخير. ما را هر چه زودتر از انتظار دربياوريد و بگوييد از بم چه سوغات آورده ايد؟
هر يك از ما پدري داريم كه يا در قيد حيات است و يا به رحمت ايزدي رفته است. وقتي به مدرسه مي رفتيم دبيران مرد ما پدران دوم ما بودند كه چون پدر اول به آنها احترام مي گذاشتيم و آنها را دوست مي داشتيم. وقتي وارد جامعه مي شويم و به معنايي يك شهروند مي شويم دولت يا رئيس جمهور پدر سوم ما مي شود. همه مي دانيم كه انتظار يك فرزند از پدر مرز نمي شناسد. ما همه قدرت ها، اميد ها، شادي ها و موفقيت ها را از پدران مان مي جستيم و آنها تنها حاميان ما بوده اند. اكنون نيز در اين جامعه شهري، شهري پر از هياهو، شهري پر از ترس ها و تهديد ها، شهري پر از مردم دوست و غربيه همه نگاه ها و اميدها به سمت پدر سوممان است پس ما را ياري نماييد و اين غم جانسوز همدردي با بيماران، مصدومان، آوارگان، بي پناهان، نااميدان، مجروحان و افسردگان و غيره را در دل هاي ما التيام بخشيد، بگوييد زماني كه از تهران به سمت بم مي رفتيد در كوله بار خود براي مردمان محنت كشيده بم چه سوغات برديد؟ آنها را با كدامين اميدها و اقدامات و رفتارها و امكانات خوشحال نموديد، نكند بچه اي از قدرت و حمايت پدر خويش هم نااميد گردد، نكند كه بچه اي نگاه محبت و ياري و عشق را در چشمان پدرش نبيند، نكند بچه اي غافل از دست نوازشگر و حاميانه و محبتانه پدر واقع شود.
شب ها نيمه هاي شب صداي بچه هاي بم در گوشم زمزمه مي كند. چرا و چگونه است كه ساعت ها براي آنها روز و روزها برايشان سال مي گذرد، درحالي كه براي ما كه در ناز و نعمت هستيم هر سال يك ماه و يك ماه يك روز يك روز دقايقي بيش نيست، آيا در طبيعت زيباي بهاري امسال نديديد كه آواي استمداد سكوت طبيعت را از هم پاشيد، گل شكوفه هاي لبخند را بر لب  هايمان خشكاند و ما را در ماتمي بس عميق فروبرد، هرچند شايد خيلي از ما، دليل اين كسالت خود را متوجه نشديم!!!
جناب آقاي رئيس جمهور بگوييد كه براي آن زن بيوه كه شوهر و پسران خويش را زير آوارها خاك از دست داد و يا براي آن تازه عروسي كه تمام هستي و اميد فرداها و شريك زندگي خويش را به آني از دست داد، براي آن جواناني كه قامت استوارشان مي بايست شهرهاي اين كشور و شهر تاريخي و با شكوه بم را مي خواست اكنون با از دست دادن پاها و يا دست هاي خويش توان زندگي را از دست داده اند، براي آن پيراني كه سال ها مصيبت و سختي زندگي را تحمل كرده اند تا در كهولت زير درخت سبز خانه اشان شاهد جمعيت خانواده و استمرار قوم خويش توسط اولاد و نوه ها باشند ولي همه را به يكباره از دست داده اند، براي دختران و زناني كه هميشه مورد هجوم افراد شوم و شرور جامعه هستند و مي گويند برخي گم و برخي ربوده شده اند، آري باز هم بگويم ترا به خدا بگوييد كه براي آنها سوغات چه برده ايد، تا براي لحظه اي هم كه شده صميميت و وفا را حس كنند، تا متوجه شوند كه زلزله شوم بم تنها خانه هاي آنها را خراب كرده است، تنها چند هزاري انسان بي پناه را قرباني كرده است ولي هنوز كه هنوز است ارزش هاي زيبا و مقدس اجتماعي پابرجاست، هنوز كه هنوز است مي توان عشق و صميميت وفا و تعهد، مسئوليت پذيري و اعتماد، مهروزي و همياري، صداقت و تلاش را حس نمود و به هم هديه كرد...
جناب آقاي رئيس جمهور ترا به خدا نگوييد كه براي ما سوغات نياورده ايد؟ نگوييد كه مسافرت عجله اي و باشتاب بوده، نگوييد كه فرصت نداشته ايد و براي ما سوغات نياورده ايد؟
پدر گرامي، چشمان ما به شما خيره شده است تا دستانتان را بگشاييد و لب باز كنيد، بگوييد كه چه زيبايي هايي از تحمل سخت و مقدس مردم بم طي اين مصيبت ديده ايد، چه عجايبي از همياري و عشق بين اين مردم ديده ايد، چه نويدي از اقدامات بهداشتي، رواني مردم مصيبت ديده ديده ايد، بگوييد كه آيا مي توان يك تهراني را به اين حمام هاي صحرايي فرستاد. اگرنه، چرا مگر تجهيز يك حمام سالم،  امن، بهداشتي به طور جداگانه براي مردان و زنان چقدر هزينه و مديريت مي طلبد.
آقاي رئيس جمهور ترا به خدا بگوييد آيا فردي را از جانب خود به عنوان پدري مهربان و دلسوز مراقب آن كودكان يتيم و محنت كشيده گذاشته ايد؟ جناب آقاي رئيس جمهور، ترا به خدا بگوييد كه از بم سوغات چه آورده ايد؟
نيره سادات ديانه