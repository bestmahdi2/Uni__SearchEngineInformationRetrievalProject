نمايش جديد صابري بر صحنه
پري صابري، كارگردان تئاتر كه اواسط آبان ماه نمايش ديگري با عنوان «من از كجا عشق از كجا» را بر مبناي زندگي فروغ فرخزاد به روي صحنه خواهد برد، بر كار روي مضامين فرهنگي به ارث رسيده از گذشتگان تأكيد كرد و گفت: همچنان از متون ايراني، موسيقي ايراني و بزرگان ايراني الهام مي گيرم و راهي جدا از اندوخته هاي تئاتري خود و برگرفته از بزرگان تئاتر جهان را در پيش مي گيرم.وي در گفت و گو با ايسنا افزود: اگر اين بزرگان پرچمهاي ممالك خويش را برافراشته اند بر مبناي فرهنگ خود بوده و جا دارد ما نيز براي برافراشتن پرچم ايران از تئاتر بهره بگيريم.
به همين دليل است كه از چندين سال پيش تنها بر روي متون ايراني گذشته و معاصر كار مي كنم.
صابري كه نمايشهايش همگي بر مبناي انديشه بزرگان گذشته همچون فردوسي، مولوي و عطار بوده است گفت: شايد گذشت اين سالها باعث شود تا بتوانم پيوند ملموس تري را با تماشاگر ايراني تجربه كنم.
پري صابري تأكيد كرد: شعر امروز را جدا از شعر كلاسيك نمي بينم ضمن اينكه بيان امروزي،ساده و قوي آنها را نيز نمي توان ناديده گرفت.