فيلم هاي اكران شده در سال 82
در حسرت تماشاگر
مهدي طاهباز



توكيو بدون توقف با430ميليون تومان فروش
عروس خوش قدم با360ميليون تومان فروش
دنيا با 355 ميليون تومان فروش
سال 82 را به لحاظ اقتصادي براي سينماي ايران بايد يك شكست كامل به حساب آورد. به جز چند فيلم خاص اكثر آثار به نمايش درآمده در اين سال با شكست تجاري مواجه شدند و چيزي جز ضرر و زيان براي سازندگانشان در بر نداشتند. در اين سال، 42 فيلم ايراني روي پرده رفت كه از اين ميان تنها چهار فيلم بالاي 300 ميليون تومان فروخت. هيچ فيلمي بين 200 تا 300 ميليون تومان فروش نداشت و تنها هفت فيلم فروشي بين 100 تا 200 ميليون تومان كردند. 31 فيلم هم(حدود 74 درصد كل آثار)فروش پايين تر از صد ميليون تومان داشته اند كه در مناسبات امروز سينماي ايران يك شكست محسوب مي شود. نكته تاسف انگيز اين كه 13 فيلم(حدود 31 درصد كل آثار)فروشي پايين تر از 20 ميليون تومان كرده اند كه يك فاجعه محسوب مي شود. در هر حال سينماي ايران در سال 82 به لحاظ جذب مخاطب در پايين مرتبه در مقايسه با چند سال اخير قرار داشت.
چهار فيلم پرفروش سال 82 همگي به سينماي كمدي تعلق دارند. مردم در سالي كه گذشت تنها به سينماي مفرح و شادي كه هيچ گونه دغدغه و مسئله مهمي را بيان نمي كرد روي خوش نشان دادند.
«توكيو بدون توقف» با فروش 430 ميليون توماني اش توانست عنوان پرفروش ترين فيلم سال 82 و نيز دومين فيلم پرفروش در تاريخ اكران تهران(پس از كلاه قرمزي و سروناز با فروش 540 ميليون توماني اش)را به دست آورد. اين فيلم كه يك گام رو به جلو براي كارگردانش(سعيد عالم زاده)پس از «بالاتر از خطر» محسوب مي شود، موفقيتش را بيشتر از هر چيز به حضور شخصي به نام مهران مديري چه جلو و چه پشت دوربين مديون است. مهران مديري نقش محوري را در فيلم ايفا كرده و حضور پررنگ او در هدايت فيلم كاملاً مشهود است.
توكيو بدون توقف اواخر تابستان اكران شد و حدود 70 روز بر پرده ماند. اما در كمال ناباوري مكان دوم پرفروش هاي 82 به «عروس خوش قدم» ساخته كاظم راست گفتار اختصاص دارد. شايد در زمان نمايش اين فيلم در جشنواره سال گذشته، هيچ كس تصور چنين فروشي را براي اولين ساخته كاظم  راست گفتار نمي كرد. در طول فيلم كمتر كسي را مي بينيد كه به شوخي هاي بي مزه و گاهي مواقع ملال آور «عروس خوش قدم» بخندد! با اين حال به مدد حضور بازيگراني چون امين حيايي، ماهايا پطروسيان، پارسا پيروزفر، محمدرضا شريفي نيا و نيز تبليغات گسترده، عروس خوش قدم توانست حدود 360 ميليون فروش داشته باشد.
«دنيا» با فروشي حدود 355 ميليون تومان سومين فيلم پرفروش امسال است. فيلمي با بازي هديه تهراني و محمدرضا شريفي نيا كه به مدد فيلمنامه تقريباً حساب شده اش توانست موفقيتي باورنكردني را براي سازنده اش، منوچهر مصيري رقم بزند. اگر در ساخت «دنيا» دقت بيشتري اعمال مي شد اين فيلم مي توانست در حد يك اثر خوب و قابل توجه مطرح شود ولي در حال حاضر اين فيلم يك اثر تجاري و تا حدودي خوش ساخت است كه فقط نان بازيگران و فيلمنامه اش را مي خورد.
شايد يكي از خوش شانس ترين فيلم هاي سال 82 «دختر ايروني» باشد. اين فيلم اواخر آبان به نمايش درآمد و در كم فيلمي و با بي فيلمي سينماي ايران در فصل زمستان توانست بيش از صد روز بر روي پرده بماند و حدود 350 ميليون تومان فروش كند. حضور بازيگراني چون هديه تهراني و امين حيايي(با ظاهري متفاوت از گذشته)، وجود فيلمنامه نويسي چون ايرج طهماسب و... از دلايل فروش دختر ايروني است. دختر ايروني با اين كه ايرادهاي ساختاري بسياري داشت و به نوعي بسيار سردستي ساخته شده بود ولي به اندازه كافي فاكتور براي به سينما كشاندن تماشاگران را دارا بود. موفقيت دختر ايروني باعث شد تا محمد حسين لطيفي بلافاصله ساخت چهارمين فيلم خود را به تهيه كنندگي صحرافيلم آغاز كند و برخلاف گذشته به سمت سريال سازي نرود. با نگاهي به چهار فيلم فوق مي توان متوجه اين نكته شد كه هديه تهراني در فيلم هاي طنز مي تواند موفقيت تجاري اثر را تا حدود زيادي تضمين كند.
اما پس از آثار ذكر شده «واكنش پنجم» با اختلاف فروش بسيار زيادي پنجمين اثر پرفروش سال 82 است. اين فيلم كه نوروز امسال به نمايش درآمد توانست حدود 190 ميليون تومان بفروشد. اختلاف 150 ميليون توماني اين اثر(كه تا به حال اين اختلاف در سينماي ايران سابقه نداشته!)با فيلم قبلي اش(دختر ايروني با 340 ميليون تومان فروش)تاكيدي است دوباره بر موفقيت فيلم هاي طنز در سال 82.
واكنش پنجم با انبوهي از بازيگران مطرح و فضاي ضد مردش و نيز زمان مناسب نمايش اش توانست به فروش تقريباً خوبي دست يابد. مكان بعدي فروش متعلق به اثر جنجالي بهمن فرمان آرا است. «خانه اي روي آب» برخلاف آنچه پيش بيني مي شد و با توجه به جنجال هاي فراوان پيرامونش فروش چنداني نكرد. رقم 189 ميليون تومان براي اين فيلم با آن همه بازيگر مطرح، تعداد بالاي جوايز دريافت كرده و... نمي تواند براي خانه اي روي آب رضايت بخش باشد.
«صورتي» با فروش نه چندان خوبش كم فروش ترين فيلم سال هاي اخير فريدون جيراني و هفتمين فيلم پرفروش سال 82 شد. اين فيلم برخلاف پيش بيني هاي انجام شده تنها 175 ميليون تومان فروش كرد و كار به جايي رسيد كه جيراني اعلام كرد ديگر فروش فيلم هايش برايش اهميتي ندارد!
صورتي نشان داد اگر جيراني به ساخت همان فيلم هاي جنايي - خانوادگي بپردازد حداقل در گيشه موفق تر خواهد بود.اما برخلاف تصور بسياري و به مدد تبليغات بسيار فراوان تلويزيون، «ديوانه اي از قفس پريد» توانست حدود 169 ميليون تومان بفروشد و هشتمين فيلم سال 82 شود. اگر سومين فيلم بلند احمدرضا معتمدي با آن ديالوگ هاي قلمبه سلمبه اش تهيه كننده اي مانند تلويزيون را پشت سر خود نداشت، ديوانه اي از قفس پريد هيچ گاه به چنين فروشي دست نمي يافت. البته نبايد از حضور بازيگراني چون پرويز



پرستويي، نيكي كريمي، عزت ا... انتظامي، علي نصيريان و... هم در جذب تماشاگران به سمت سينماها به آساني گذشت.مكان بعدي فروش به اولين ساخته محمدحسين فرح بخش در مقام كارگردان اختصاص دارد. «عطش» توانست حدود 125 ميليون بفروشد كه البته با توجه به ادعاي سازندگانش چندان جالب به نظر نمي رسد. اين فيلم كه چند درصدي از آن را قاسم جعفري ساخت و سپس حسين فرح بخش آن را ادامه داد و به پايان رساند نسخه به روز شده «خداحافظ رفيق» امير نادري است. نكته جالب اين كه حسين فرح بخش در مصاحبه هايش وجود آدمي به نام قاسم جعفري را به كل انكار مي كند و مي گويد اصلاً چنين آدمي را نمي شناسد!
شايد يكي از بزرگترين شكست هاي تجاري سال 82 مربوط به اثر ارزشمند و خوش ساخت احمد اميني،
«اين زن حرف  نمي زند» باشد. اين فيلم قابل توجه و ديدني تنها 105 ميليون تومان فروخت كه اين شكست پيش از هر چيز به روحيات مردم در سال 82 برمي گردد. مردم در اين سال نشان دادند حوصله فيلم هاي جدي آن هم با مضامين تلخ و گزنده را ندارند و ترجيح مي دهند ساعتي بدون دغدغه را در سالن سينما بگذرانند.
«چشمان سياه» ايرج قادري هم نتوانست چندان كارساز باشد و تنها تا حد 105 ميليون تومان توانست تماشاگر به سالن ها بكشاند.عجيب ترين قسمت ماجرا به بازيگر فيلم يعني محمدرضا گلزار مربوط مي شود. بازيگري با محبوبيتي فراوان كه هيچ كس به ديدن فيلم هايش نمي رود. محمدرضا گلزار يكي از عجايب زمانه ما به شمار مي رود!
نكته جالب در مورد چشمان سياه سفر ايرج قادري در زمان اكران فيلم به آمريكا و گفت وگو با شبكه هاي ماهواره اي است. اين گفت وگوها و تبليغات صورت گرفته در شبكه هاي فارسي زبان كمك زيادي به فروش داخلي فيلم كرد و باعث افزايش فروش چشمان سياه شد.
مكان بعدي فروش به «تب» ساخته رضا كريمي اختصاص دارد. اين فيلم كه بازيگران مطرح زيادي مانند: امين حيايي، حميد فرخ نژاد، لعيا زنگنه، حديث فولادوند، داريوش ارجمند، سعيد پورصميمي و... را داشت، نتوانست با توجه به مدت اكران طولاني اش بيش از 87 ميليون تومان فروش داشته باشد.شكست تجاري تب بيش از هر چيز به مسايل پشت پرده و مشكلات پيش آمده در هنگام ساخت فيلم برمي گردد. اين مسايل سبب شده تا فيلم دچار يك سردرگمي و آشفتگي ناخواسته شود.
«فرش باد» نيز يكي ديگر از مغمومين سال 82 است. اين فيلم كه عنوان اثر برگزيده تماشاگران را در جشنواره فجر سال 81 به دست آورد تنها 84 ميليون تومان در اكران عمومي فروش كرد. شايد يكي از دلايل عدم موفقيت اين فيلم تبليغات نامناسب و در برخي موارد بد آن باشد.
فرش باد علي رغم مضمون طنزش و نيز زمان مناسب اكران(اواخر تيرماه)نتوانست به موفقيتي در گيشه دست يابد.
«غزل» محمد رضا زهتابي با حدود 67 ميليون تومان فروش در مكان بعدي فروش قرار دارد. اين فيلم كه مدت ها پروانه نمايش نداشت، ارديبهشت امسال بر روي پرده رفت.
اما «زمانه» حميدرضا صلاحمند ثابت كرد در صورت بد بودن فيلم، حتي حضور هديه تهراني و محمدرضا گلزار هم نمي تواند مشكلي را حل كند. اين فيلم كه يكي از عجايب سينماي ايران به شمار مي رود تنها 65 ميليون تومان فروش كرد و عنوان كم فروش ترين فيلم هديه تهراني از آغاز تاكنون را به خود اختصاص داد.
شايد يكي ديگر از خوش شانس هاي سال 82، آخرين ساخته شاپور قريب باشد. «كفش هاي جيرجيرك دار» در جشنواره كودك اصفهان به نمايش درآمد و بدون اين كه درخواست شركت در جشنواره فجر را كند از اواسط دي ماه در يك گروه سينمايي روانه اكران شد. با توجه به زمان نه چندان مناسب نمايش، كفش هاي جيرجيرك دار توانست حدود 65 ميليون تومان بفروشد كه براي چنين فيلمي كه حتي اميدي به اكرانش هم نبود، رقمي قابل توجه و مناسب است. اكران كفش هاي جيرجيرك دار نشان داد هنوز هم فيلم كودك طرفدار دارد و اگر اثري مناسب با اين گروه سني به نمايش درآيد، از آن استقبال مي شود.
اگر «شب هاي روشن» وضعيت اكران بهتري داشت و در سينماهاي بيشتر و يا حداقل زمان طولاني تري به نمايش درمي آمد، مي توانست به فروش بسيار بهتري دست يابد. با اين حال اين فيلم حدود 63 ميليون تومان فروش كرد كه اين رقم براي اين فيلم نمي تواند چندان بد باشد. شب هاي روشن پس از جشنواره فجر فرصت اكران دوباره يافت و در چند سينما به نمايش درآمد كه استقبال خوبي هم از آن شد. «غوغا» ساخته سعيد سهيلي هم كه قرار بود غوغايي در سينماها به پا كند، بدون سروصدا آمد، 60 ميليون تومان فروش كرد و بدون سروصدا از سينماها برداشته شد.
هيچ كس فكر نمي كرد يدا... صمدي بتواند فيلمي به بدي «بانوي من» بسازد. اثري آشفته و بي دروپيكر كه حتي آدم رغبت نمي كند تا پايان آن را تحمل كند. اين فيلم كه پس از اكرانش يك جنگ قلمي بين بازيگر، كارگردان و تهيه كننده اش به راه افتاد تنها 60 ميليون تومان فروش كرد.



«رنگ شب» محمد علي سجادي كم  فروش ترين فيلم ميان آثار اكران شده در نوروز لقب گرفت. اين فيلم كه مدت ها در انتظار گرفتن پروانه نمايش به سر مي برد تنها 57 ميليون تومان فروش كرد تا محمد علي سجادي كماكان به عنوان كارگرداني كه فيلم هايش(به جز شيفته!)نمي  فروشد، شناخته شود!
اما «نفس عميق» يكي ديگر از آثار شكست خورده امسال به حساب مي آيد. اين اثر ارزشمند و واقع گرايانه پرويز شهبازي كه در جشنواره بيست و يكم نگاه هاي زيادي را به سوي خود جلب كرد در اكران عمومي بسيار ناموفق نشان داد و تنها در حدود 45 ميليون تومان فروش كرد.عدم استقبال از نفس عميق اين نكته را بيش از پيش ثابت كرد كه تماشاگر امروزي سينماي ايران به خصوص قشر جوان كه مخاطب اصلي فيلم به شمار مي رود از پند و اندرز(حتي به صورت حساب شده و نه شعاري)گريزان است و حوصله آن را ندارد.
«هفت ترانه» بهمن زرين پور هم آش  شله قلمكاري بود كه فقط اگر آن را ببينيد متوجه موضوع مي شويد. اين فيلم تنها 40 ميليون تومان فروش كرد.
يكي ديگر از شكست خورده هاي سال 82 «گاهي به آسمان نگاه  كن» ساخته كمال تبريزي است. اين فيلم با اين كه با توجه به مضمون تقريباً ماورايي اش(باحضور مقداري روح در زمين)و نيز حضور چند بازيگر مطرح، اميد زيادي به موفقيتش در گيشه مي رفت اما با يك شكست كامل مواجه شد. گاهي به آسمان نگاه كن تنها 38 ميليون تومان فروش كرد تا ثابت شود تماشاگر سينماي ايران غيرقابل پيش بيني ترين تماشاگر دنياست. كمال تبريزي در سال 82 به لحاظ جذب تماشاگر با دو شكست مواجه شد. اما شك نكنيد او برنده اين بازي در سال 83 خواهد بود.
«تيك» اثري خنثي از اسماعيل فلاح پور اواسط ارديبهشت  اكران شد، يك ماه بر روي پرده ماند و حدود 30 ميليون تومان فروش كرد.با اين كه سازندگان و تهيه كنندگان «دختري در قفس» اميد زيادي به فروش اين فيلم داشتند ولي آخرين ساخته قدرت ا... صلح ميرزايي تنها 28 ميليون تومان فروش كرد. عليرضا داوود نژاد با اين كه تلاش زيادي كرده بود تا به قول خودش دست صلح ميرزايي را بگيرد و او را وادار كند تا فيلمي مخاطب پسند و آبرومند بسازد ولي در اين امر موفق نشد.
«جنايت» محمد علي سجادي يك شكست كامل در گيشه بود. با اين كه اين فيلم در جشن خانه سينما چند جايزه دريافت كرد ولي مخاطبان و حتي منتقدان به آن روي خوشي نشان ندادند و فيلم تنها حدود 27 ميليون تومان فروش كرد.
حتي شهرام حقيقت دوست، ميترا حجار و جمشيد هاشم پور نتوانستند عامل به سينما كشاندن تماشاگران شوند.
در مرتبه هاي بعدي فروش، فيلم هاي «روياي جواني» ساخته نادر مقدس با 25 ميليون تومان فروشي، «ايستگاه متروك» به كارگرداني عليرضا رئيسيان با 24 ميليون تومان فروش، «عشق فيلم» ساخته ابراهيم وحيدزاده با 20 ميليون تومان فروش و «نغمه» به كارگرداني ابوالقاسم طالبي با
20 ميليون تومان فروش قرار دارند.
«رقص  در غبار» فيلم تحسين شده اصغر فرهادي كه اولين فيلم به نمايش در آمده در گروه فيلم  هاي مخاطب خاص است تنها 20 ميليون تومان فروش كرد. «دعوت به شام» اثر نيمه كاره ساموئل خاچيكيان كه توسط داوود موثقي ادامه پيدا كرد نيز 20 ميليون تومان فروش كرد.اما اولين انيميشن ايراني اكران شده در سينماها، «خورشيد مصر» توانست حدود 13 ميليون تومان بفروشد كه باتوجه به مشكلات اكرانش نظير تعداد كم سينماهاي  نمايش دهنده(عمده زمان اكران فيلم تنها در يك سينما انجام شد!)،  تبليغات بسيار ضعيف در مورد فيلم و... رقم بدي به نظر نمي رسد.فيلم هاي پايين جدول فروش نيز هيچ چيز قابل  گفتني ندارند. حدود هشت فيلم فروشي پايين تر از 10 ميليون تومان داشته اند كه در اين زمانه يك فاجعه در فاجعه محسوب مي شود!
«زنداني 707» ساخته حبيب ا... بهمني با 10 ميليون تومان فروش، «عروس رومشكان» ساخته ناصر غلامرضايي با هفت ميليون تومان فروش، «تنبل قهرمان» ساخته بهروز غريب پور با شش ميليون تومان فروش، «بوي گل سرخ» ساخته ناصر محمدي با 9 ميليون تومان فروش،
«سفر به فردا» ساخته محمد حسين حقيقي با چهار ميليون تومان فروش، «از كنار هم مي گذريم» ساخته ايرج كريمي با سه ميليون تومان فروش، «پنج عصر» ساخته سميرا مخملباف با چهار ميليون تومان فروش و «مرد كوچك» به كارگرداني ابراهيم فروزش با 500 هزارتومان فروش در مرتبه هاي بعدي فروش در سال 82 قرار دارند.به نظر مي رسد فيلم
مرد كوچك با فروش 500 هزارتوماني اش كم فروش ترين و كم مخاطب ترين فيلم تاريخ سينماي ايران باشد.
در سالي كه گذشت 42 فيلم در تهران به نمايش گذاشته شد. با اين  كه مي شد تعداد بيشتري از فيلم هاي پشت اكران مانده را در فصلي مانند زمستان كه تنها چهار فيلم در آن اكران شد، به نمايش درآورد ولي اين اثر صورت نگرفت و پرونده سينماي ايران در اين سال با همين تعداد فيلم بسته شد.اكران نوروزي سينماها هم كه به نوعي آغاز گر سال جديد سينماي ايران است از 15 اسفند با نمايش «بوتيك» در سينماها شروع شده است. سينماي ايران در سال 82 تنها و تنها در حسرت تماشاگر بود.