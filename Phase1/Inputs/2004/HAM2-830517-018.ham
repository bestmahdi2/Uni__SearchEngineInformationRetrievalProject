دانشگاه شهيد چمران اهواز
تاريخچه: اين دانشگاه در سال 1334 با تأسيس دانشكده كشاورزي و با نام دانشكده جندي شاپور در اهواز احداث شد و با پيشرفت چشمگير در سال 1348 هجري شمسي تبديل به دانشگاه گرديد و از سال 1361 با تصويب شوراي عالي انقلاب فرهنگي نام آن به «دانشگاه شهيد چمران اهواز» تغيير كرد.
دانشكده ها، امكانات تحقيقاتي و مطالعاتي: دانشگاه شهيد چمران اهواز در حال حاضر با ده دانشكده در شهر اهواز و سه دانشكده اقماري شامل شاخه شمال(فني و مهندسي)با شوشتر(هنر)و بهبهان(منابع طبيعي)، در 184 رشته تحصيلي، به تربيت دانشجو مي پردازد.
دانشگاه همچنين داراي پژوهشكده كشاورزي رامين و يك كتابخانه مركزي است كه حداقل 54 هزار و 426 جلد كتاب فارسي و 14 هزار و 500 جلد كتاب غيرفارسي در آن نگهداري مي شود.
اعضاي هيأت علمي و دانشجويان:
در حال حاضر دانشگاه داراي 487 عضو هيأت علمي، 11 هزار و 274 دانشجوي روزانه، 3456 دانشجوي شبانه و 683 دانشجوي دوره خاص است، كه از مجموع دانشجويان فعلي، 140 دانشجو در مقطع دكتراي تخصصي، 312 دانشجو در مقطع دكتراي حرفه اي مشغول به تحصيل مي باشند.
خدمات و امكانات دانشجويي:
خوابگاه دختران:
سطح زير بناي خوابگاه هاي دختران شامل 10 بلوك و 22645 مترمربع است. اين فضا براساس سرانه استاندارد 14 متر مربع براي 1617 دانشجو مناسب است. درحالي كه فعلاً 2530 دانشجو در اين خوابگاه ها ساكن هستند. لذا سرانه فعلي دانشجو 9 متر مربع است.
سطح زيربناي خوابگاه هاي پسران شامل 7 بلوك و 17066 متر مربع است. اين فضا براساس سرانه استاندارد 14 متر مربع براي 1219 دانشجو مناسب است، در حالي كه فعلاً 2288 دانشجو در اين خوابگاه ها ساكن هستند. لذا سرانه فعلي دانشجو 5/7 مترمربع است.
دانشگاه هم اكنون داراي 7 خوابگاه كارشناسي، يك خوابگاه متأهلين و يك خوابگاه كارشناسي ارشد است.
نشاني: اهواز - گلستان - شهر دانشگاهي
www.cua.ac.ir
دانشگاه بيرجند
تاريخچه:دانشگاه بيرجند كه از سال 1354 تأسيس گرديده، در حال حاضر با 5 دانشكده علوم، ادبيات و علوم انساني، مهندسي و كشاورزي و هنر، داراي 82 رشته - گرايش و دوره تحصيلي و 220 نفر عضو هيأت علمي است و 5300 دانشجو در مقاطع كارداني، كارشناسي و كارشناسي ارشد در اين دانشگاه مشغول به تحصيل هستند.
مكان جغرافيايي اين دانشگاه
دانشگاه بيرجند در سه نقطه شهر تقسيم شده است:مجتمع كشاورزي كه شامل مراكز آموزشي، پژوهشي و آزمايشگاهي، خوابگاه ها،باغ و مزرعه آموزشي، واحد درودگري، دامپروري و... مي باشد و در اميرآباد كيلومتر 5 جاده بيرجند - كرمان واقع شده است.
دانشكده مهندسي نيز با كليه امكانات آموزشي پژوهشي آزمايشگاه و كارگاه در خيابان دانشگاه قرار گرفته. واحد پرديس دانشگاه واقع در شوكت آباد كيلومتر 5 بلوار دانشگاه كه بزرگترين بخش دانشگاه است و دانشكده هاي ادبيات و علوم انساني، علوم،  مسجد، كتابخانه مركزي، مجموع ورزشي و تربيت بدني، مجموعه خوابگاهي، سازمان مركزي، حوزه معاونت دانشجويي فرهنگي، اداري و مالي، پژوهشي و آموزشي و... را شامل مي شود.
امكانات آموزشي و پژوهشي:
كتابخانه مركزي و مركز اسناد دانشگاه بيرجند، به همراه كتابخانه هاي اقماري در دانشكده هاي مهندسي، كشاورزي، ادبيات و علوم انساني و هنر داراي بيش از يكصد هزار جلد كتاب فارسي و غير فارسي و بالغ بر 370 عنوان مجله و فصلنامه ي ادواري مي باشد.
به لحاظ تجهيزات و آزمايشگاه نيز بيش از 40 آزمايشگاه آموزشي و پژوهشي در اين دانشگاه فعال هستند كه برخي از مهمترين آنها عبارتند از:
آزمايشگاه مجهز ژئوتكنيك و مقاومت مصالح، آزمايشگاه ترموديناميك شيمي، آزمايشگاه ترموبالانس، آزمايشگاه ميكروپروسسور، آزمايشگاه رباتيك،  ماشين بينايي، آزمايشگاه xrd، آزمايشگاه زمين شناسي اقتصادي، كارگاه مقطع گيري، آزمايشگاه ژئوفيزيك، كانه آرايي، آزمايشگاه فيزيولوژي و گياهان زراعي، آزمايشگاه هواشناسي،  آزمايشگاه تغذيه دام و آزمايشگاه تحقيقات شوري آب.
مركز ic t دانشگاه بيرجند
هدف از گشايش اين مركز انجام تحقيقات علمي بين دانشگاهي در سطح علمي و بين المللي، تحقق آموزش هاي مجازي و امكان بهينه سازي و نيمه   صنعتي كردن پروژه هاي كارشناسي ارشد است.
مراكز پژوهشي و تحقيقاتي وابسته
گروه پژوهشي علوم زمين و جغرافيا
مركز پژوهشي افغانستان شناسي
مركز لرزه نگاري دانشگاه بيرجند
آزمايشگاه پژوهشي ماشين بينايي
آزمايشگاه پژوهشي رباتيك
آزمايشگاه تحقيقاتي شوري آب
امكانات و خدمات دانشجويي و رفاهي:
در مجموع 12 باب خوابگاه براي اسكان دانشجويان دانشگاه بيرجند مورد استفاده قرار مي گيرد كه از اين تعداد سه باب در مجموعه پرديس دانشگاه در شوكت آباد و يك باب در مجموعه پرديس دانشگاه در اميرآباد و هشت باب ديگر در سطح شهر مستقر مي باشند.
نشاني: كيلومتر 5 جاده زاهدان - پرديس - شوكت آباد
www.birjand.ac.ir