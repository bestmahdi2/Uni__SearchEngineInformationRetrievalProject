گزارش كميته استيضاح
عضو كميته هفت نفره بررسي كننده استيضاح احمد خرم گفت: كميته بررسي كننده استيضاح وزير راه و ترابري با تعيين ضرب الاجل يك هفته اي، خواهان عزل چند معاون متخلف وزارت راه و ترابري و لغو قرارداد تاو شد.
محمدرضا ميرتاج الديني در گفتگو با خبرگزاري فارس با اشاره به جلسه مشترك كميته هفت نفره نمايندگان بررسي كننده استيضاح با احمد خرم وزير راه و ترابري و سه معاون وي، گفت: عزل چند معاون در وزارت راه و ترابري، لغو قرارداد شركت تاو و تشكيل كميته مشترك شامل نمايندگان مجلس شوراي اسلامي، مسئولان وزارت راه و ترابري و سازمان بازرسي كل كشور جهت بررسي موارد استيضاح و پذيرش جمع بندي نتايج آن توسط وزير راه و ترابري از شرايط نمايندگان مجلس براي ادامه فعاليت وزير راه و ترابري بود.
نماينده مردم تبريز در مجلس شوراي اسلامي افزود: كميته مشترك بعد از عزل معاونين وزارت راه و لغو شركت تاو كار خود را شروع مي كند.
وي با بيان اين كه خرم شروط مطرح شده از سوي نمايندگان مجلس را رد نكرد، بيان داشت: صحبت هاي خرم نشان از رضايت ايشان از نوع نگاه قانونمند مجلسيان به تعامل با اعضاي دولت داشت و احتمالاً وي شرايط را مي پذيرد. ميرتاج الديني افزود: خرم در خصوص عزل معاونين خود گفت كه بايد فكر كند.
عضو كميته هفت نفره بررسي  كننده استيضاح احمد خرم با بيان اين كه نتيجه اين جلسه در استيضاح خرم تأثير بسياري دارد، تصريح كرد: آقاي خرم بايد تا آخر هفته به نمايندگان جواب دهد.
عضو فراكسيون اصولگريان در مجلس شوراي اسلامي گفت: در اين جلسه غير از لغو قرارداد شركت تاو مطالب ديگري از جمله بررسي قرارداد راه آهن اصفهان - شيراز مطرح شد كه نظر نمايندگان مجلس واگذاري آن به شركتهاي داخلي بود اما مسئولان وزارت راه و ترابري نظر داشتند كه براي استفاده از تكنولوژي روز از شركتهاي خارجي هم بايد استفاده كرد كه قرار شد كميته مشترك اين مورد را بررسي كند.