امن ترين و زلزله خيزترين نقاط تهران اعلام شد
بر اساس نقشه مكان يابي بلند مرتبه  سازي، محله قديم تهران موسوم به ارگ قديم امن ترين ناحيه از نظر وجود گلسهاي زلزله مي باشد.
به گزارش خبرگزاري فارس، با وجود سه گسل اصلي شمال، شرق و گسل ري در جنوب كمتر قسمتي را مي توان يافت كه در فاصله اي مناسب از سه گسل فوق واقع شده باشد. گسل شمال تهران از لشكرك و سوهانك شروع شده تا فرحزاد و حصارك و از آنجا به سوي غرب امتداد مي يابد.
اين گسل در مسير خود، نياوران، تجريش، زعفرانيه الهيه و فرمانيه را در بر مي گيرد.
گسل ري يا گسل جنوب تهران نيز كه در صورت فعاليت پرتلفات ترين گسل كشور و شايد جهان  باشد از جاده خاوران شروع و با گذر از دولت آباد و حركت بر روي جاده كمربندي تهران در حد نصاب كوره هاي آجرپزي چهار دانگه پايان مي يابد.
گسل شرق نيز كه توانايي قوي ترين زلزله را دارا ست از شرق به تهران وارد شده و با گذر از اراضي سرخه  حصار و حركت بر روي بزرگراه شهيد بابايي تا مجيديه و سيدخندان امتداد مي يابد. جالب اينجا است كه اكثر حريمهاي انتقال نيروي شهر تهران نيز بر روي همين گسلهاي زلزله واقع شده است.
در اين ميان تك گسل ملاصدرا نيز كه از خيابان شريعتي تا شهرك غرب امتداد يافته، محلات ونك، ميرداماد، سعادت آباد و شهرك غرب را ناايمن ساخته است.
احداث برج ميلاد نيز دقيقا در مجاورت اين گسل صورت مي گيرد. از محلات به نسبت امن تر شهر تهران مي توان به راه آهن، محور نواب، محور خيابان انقلاب و آزادي و هفت چنار به علاوه ارگ قديم تهران اشاره كرد.
ارگ قديم تهران حد فاصل خيابان شوش، 17 شهريور، انقلاب و كارگر جنوبي را شامل مي شود كه بازار تهران، خيابان مولوي، ميدان بهارستان، ميدان امام خميني، محله اميريه و خيابان جمهوري اسلامي را شامل مي شود.