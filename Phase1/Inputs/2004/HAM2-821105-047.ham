زلزله و جنوب تهران
صورت فعال شدن گسل ري به عنوان مثال در منطقه 20 شهرداري حدود 23000 خانوار بر روي گسل و حريم آن زندگي مي كنند كه درصورت وقوع زلزله اي با مقياس حدود 7 ريشتر حداقل تعداد 85 هزار نفر تلفات جاني و بيش از 300 هزار نفر مجروح را درپي خواهد داشت
محمدصالح ضيائي 
ايران جزو ده كشوري است كه براي ساليان پياپي، درگير تجربيات تلخ، پيامد 31 مورد از 40 مورد بلاياي طبيعي شناخته شده كه همواره احتمال وقوع آن مي رود بوده است.
آمارها نشان مي دهد، سهم ما از ثبت 45 درصدي زلزله هاي مخرب در 25 سال اخير در قاره آسيا هر 5 الي 7 سال، يك زلزله بين 5/6 تا 7 ريشتري بوده است.
به طور متوسط، هر ساله بيش از 105 زلزله با بزرگي بيش از 6 ريشتر به وقوع مي پيوندد كه سهم فلات قاره ايران، هر 5/1 سال، يك زلزله با چنين بزرگي است.
ايران به دليل قرارگرفتن بر روي كمربند زلزله «آلپ، هيماليا»، به نحو قابل ملاحظه اي زلزله خيز است. باتوجه به بررسي هاي كارشناسي صورت گرفته، هر ماهه 25 زمين لرزه بين يك تا دو ريشتري در تهران روي مي دهد.
هرچند وقوع زلزله در تهران در سالهاي اخير به صورت يك شايعه درآمده اما با وقوع يك زلزله 8/3 ريشتري، اخيراً در شرق تهران، تبديل به هشداري كاملاً جدي شد و هيچ محقق و كارشناس زلزله شناسي احتمال وقوع زلزله اي بزرگتر از آن در تهران را نمي تواند تكذيب كند.
باتوجه به اينكه تهران، منطقه اي است زلزله خيز و دوره بازگشت زلزله احتمالي در اين كلان شهر بسر آمده، ما هر لحظه منتظر وقوع يك زلزله مهيب هستيم كه اصطلاحاً دوره انتظار ناميده مي شود.
باتوجه به بررسي هاي به عمل آمده، تهران بر روي 93 گسل واقع شده است كه گسل ري بزرگترين و خطرآفرين ترين آنها به شمار مي آيد.
تحقيقات به عمل آمده نشان مي دهد، گسل هاي فعال ايران در كنار شهرهاي بزرگ و پرجمعيت، واقع شده اند و تراكم ساخت و ساز در مسير گسل ها خطرات ناشي از بروز زلزله را افزايش داده است.
كارشناسان، براي تعيين امتداد گسل و توان لرزه خيزي آن نيازمند شكافتن زمين و مشاهده مستقيم رفتار گسل ها هستند و با چنين بررسي مي توان به توان ايجاد تخريب توسط گسل پي برده و دوران بازگشت زمين لرزه را نيز تعيين كرد و در نهايت با يافتن زمان آخرين فعاليت، زمان زلزله بعدي را هم تخمين زد اما شهرسازي بي رويه روي گسل ها، امكان مطالعه زلزله شناسي را از متخصصان سلب كرده است. هرچند دوران فعاليت هاي عمقي براي ساخت مترو تهران بهترين فرصت براي مطالعات زمين شناسي بود، متاسفانه چنين كاري بنا به دلايلي صورت نگرفت.
داده هاي تاريخي نشان مي دهد؛ گسل  ري كه امتداد آن تا كوه بي بي شهربانو و در نهايت به پيشواي ورامين مي رسد بسيار خطرآفرين بوده و در ميان گسل هاي تهران بزرگترين است و درصورت فعال شدن،  بيشترين تخريب و تلفات جاني و به اعتقاد اينجانب بزرگترين فاجعه قرن در ايران را بنا به دلايل ذيل درپي خواهد داشت.
1)باتوجه به وجود گسل هاي متعدد در تهران ازجمله گسل «مشاع» در شمال تهران و مجموعه اي از گسل هاي كوچكتر مثل باغ فيض، شيان، عباس آباد، داووديه، محموديه و همچنين نواحي پرديسان پارك ارم و تپه چيتگر كه امكان لرزه خيزي شديد آنها منتفي نخواهد بود اما موقعيت گسل ري باتوجه به داده هاي تاريخي و چندين بار فعال بودن با موقعيت گسل هاي فوق، متمايز است.
2)بررسي ها و تحقيقات نشان مي دهد؛ سبك معماري، پايين بودن سطح كيفي ساخت و سازها، قدمت بالاي ساختمان(متوسط بالاي 40 سال در حاشيه گسل ري)ناامني ساختمان هاي حساس همچون مدارس، مراكز و اماكن مذهبي، بيمارستان ها،  مراكز امداد و ايستگاه هاي آتش نشاني به عنوان معضل اصلي در هنگام وقوع زلزله به شمار مي رود.
3)وضعيت خاص شبكه هاي اصلي خطوط آب، برق، گاز،  مخابرات و وجود انبارهاي متعدد مواد شيميايي و غيرشيميايي خطرناك به هنگام وقوع زلزله فاجعه اي عظيم را به دنبال خواهد داشت.
4)بالابودن سطح آبهاي زيرزميني، در جنوب تهران و حوزه آب ريز تهران و نيز وجود چاهها و قنوات در مناطق ديگر خصوصا مناطق شمالي دليلي ديگر بر آسيب پذيري شهر است.
5)قديمي بودن بافت ابنيه و اماكن و ساختمان ها درحاليكه در آن حداقل ضوابط شهرسازي ازنظر معابر، فضاهاي ورزشي، فرهنگي و آموزشي پيش بيني نشده است و به واقع در اين مناطق با يك فاجعه شهرسازي روبه رو هستيم. باتوجه به تراكم بالاي جمعيت در برخي مناطق و باريك بودن اكثر معابر، كار امدادرساني به هنگام وقوع زلزله به شهروندان با مشكلات جدي روبه رو خواهد بود.
6)باتوجه به تحقيقات صورت گرفته، درصورت فعال شدن گسل ري به عنوان مثال در منطقه 20 شهرداري حدود23 هزار خانوار بر روي گسل و حريم آن زندگي مي كنند كه درصورت وقوع زلزله اي با مقياس حدود 7 ريشتر، حداقل تعداد 85 هزار نفر تلفات جاني و بيش از 300 هزار نفر مجروح را درپي خواهد داشت.
لذا با عنايت به موارد فوق و به لحاظ اهميت موضوع، ضرورت آموزش، هشدار، اطلاع رساني و آموزش امدادرساني در مرحله اول و مقاوم سازي ساختمان ها و رعايت اصول ايمني در ساخت و سازها و عدم اجراي پروژه ها و اماكن عمومي بر روي گسل ها و بازسازي بافت هاي فرسوده، مي توان تا حدودي نسبت به پيشگيري و كاهش اثرات وقوع زلزله اقدام كرد.
استاد دانشگاه و مسوول ستاد حوادث غيرمترقبه جنوب تهران