براي اينكه در تهران زير يك سقف ايمن زندگي كنيم
50 سال بايد صبر كنيم
گزارش از محبوبه حسيني پور
بايد اين اصل را پذيرفت كه شهر تهران در منطقه اي قرار گرفته است كه در هر لحظه احتمال وقوع زلزله در آن وجود دارد و در چنين شرايطي مسئولان بايد مسأله زلزله را جدي بگيرند؛ بنابراين مقاوم كردن ساختمان ها امري ضروري است.
مهندسان ايراني در حال حاضر با استفاده از نرم افزار به پيشرفت هاي زيادي در زمينه طراحي در ساخت وساز دست يافته اند و مقاوم سازي در برابر زلزله را بيش از گذشته در طراحي ها در نظر مي گيرند، ولي هنوز انتقادهاي جدي نسبت به فعاليت دستگاه هاي اجرايي از جمله مهندسان ناظر، با وجود داشتن جايگاه مهم، وجود دارد.
به گزارش ايسنا، بسياري از كارشناسان از عملكرد نامطلوب مديران سياستگذار وزارت مسكن و شهرسازي، اجراي نادرست استانداردهاي ساخت و ساز، نداشتن پيشرفت در طراحي و اجرا و هم چنين از آموزش ندادن به مهندسان به عنوان عوامل ساخت و سازهاي بي ضابطه به عنوان مهمترين مشكلات موجود در اين عرصه ياد مي كنند.
در اين زمينه دكتر مهدي قاليبافيان كارشناس زلزله ايمن سازي لرزه اي مقام سازي ساختمان ها را موضوعي مي داند كه به تازگي در مجامع فني كشور مطرح شده، علي رغم اينكه اعمال اصول ايمن سازي لرزه اي در مورد هر ساختماني حالت منحصر به فردي دارد.
وي همچنين متذكر شد: «تنها داشتن استاندارد كافي نيست بلكه بايد اعتماد به استاندارد هم وجود داشته باشد و مقاوم سازي نيز مقوله اي است كه يكي دو روزه و با بخشنامه عملي نمي شود.»
مهندس علي اكبر معين فر كارشناس زلزله نيز فعال شدن گسل ري را موجب خرابي 80 درصد از ساختمان هاي جنوب تهران مي داند و مي گويد: «اگر كسي تصور كند كه در ظرف يكسال و يا حتي 20 تا 40 سال مي تواند كليه ساختمان هاي اين شهر را بازسازي و بهسازي كند يا تاكنون ساختماني نساخته و يا اصلا متوجه نيست كه مقاوم سازي در برابر زلزله چه معني مي دهد، بنابراين بيش از 50 سال طول خواهد كشيد تا بتوانيم به تدريج ساختمان هاي تهران را مقاوم كنيم.»
وي همچنين تأكيد مي كند: «با وقوع زلزله احتمالي در تهران به طور قطع فاجعه بزرگي گريبان گير جامعه خواهد شد.»
معين فر ادامه مي دهد: «براي اينكه گستره مربوط به تخريب ساختمان ها را كم كنيم، بايد توقعات خود را كم كرده و با تشويق بخش خصوصي به سمت كاهش زمان ساخت برآييم.»
وي همچنين به دليل محاسبه پوسته هاي داخل تونل مترو آن را تا حدود زيادي ايمن مي داند و اظهار مي كند: «تصور نمي كنم كه از بابت ساختمان مترو زياد نگران باشيم بالاخره پوسته هاي داخل تونل بايد پوسته هاي محاسبه شده اي باشند.»
معين فر شناسنامه دار شدن ساختمان ها را يكي از موارد موثر در قيمت مسكن قلمداد مي كند.
دكتر نعمت حسني كارشناس تأسيسات زيربنايي در اين زمينه خاطرنشان مي كند: «براساس مطالعاتي كه به صورت اجمالي درباره تهران انجام داديم در صورت وقوع زلزله هفت ريشتري بعضي از مناطق تهران حدود شش ماه آب نخواهند داشت.»
وي به نبود باور ايمني در كشور اشاره مي كند و مي گويد: «واقعيت قضيه اين است كه در فرهنگ ايراني ما چيزي به نام باور ايمني وجود ندارد، به همين دليل بهايي هم براي مسائل بحراني مثل زلزله قائل نيستيم.»
حسني همچنين درباره پروژه هاي مختلف در زمينه مقاوم سازي شبكه گاز تهران بزرگ تصريح مي كند: «پس از حدود يكسال بحث و تبادل نظر، پروژه مشتركي بين شركت گاز تهران بزرگ از يك طرف و دانشكده صنعت آب و برق شهيد عباسپور و شركت مهندسي گاز اوزاكا به عنوان مشاور منعقد شد كه مرحله اول مراحل سه گانه آن به اتمام رسيده و گزارش آن تحويل داده شده است.»
كارشناس تأسيسات زيربنايي در زمينه ايمن سازي شبكه گاز تهران ادامه مي دهد: «براي احداث دو ساختمان كنترل ايمني و توزيع، استقرار سيستم مستقل مخابراتي، استقرار شيرهاي قطع گاز كنترل شونده از راه دور و ساختمان هاي كنترل ايمني و توزيع، استقرار رشته هاي قطع اتوماتيك مجهز به لرزه نگاري و تهيه سيستم هاي كامپيوتري مربوط و ساير تجهيزات كوچك و بزرگ مورد نياز، هزينه هاي حدود 80 تا 100 ميليون دلار برآورد شده است.»
تيمور هنربخش كارشناس سازه نيز معتقد است كه با توجه به بررسي هاي كارشناسان وقوع زلزله هفت ريشتري در شهر تهران دور از ذهن نيست و سابقه تاريخي هم دارد، زلزله اي كه موجب يك دگرگوني بسيار بزرگ و بنيادي خواهد شد.
هنربخش به بهسازي لرزه اي برخي از ساختمان ها اشاره مي كند و مي گويد: «ما وارث تعدادي از ساختمان هاي نيازمند به بهسازي لرزه اي هستيم، حداقل نگذاريم از اين مقطع به بعد مدام ساختمان هاي معيوب ديگري به اين ارثيه اضافه شود.»
وي همچنين جدي مطرح كردن بيمه ساختمان و نحوه طراحي از شناسنامه ساختمان ها را نيز تأثيرگذار مي داند و خاطرنشان مي كند: «تاييديه اي كه بيمه براي يك ساختمان مي دهد باعث مي شود كه ارزش يك ملك برمبناي آن تعيين شود، بنابراين بايد اين مقوله مورد توجه قرار گيرد.»
كارشناس سازه خروج افراد غيرمسئول از دايره ساخت و ساز را مطرح و تأكيد مي كند: «بايد آن سازمان هايي كه به نوعي در ساخت ذي ربط هستند به شكل سازمان يافته عمل كنند تا حاصل كار منجر به تقسيم صحيح وظايف و مسئوليت ها و انجام كنترل هاي لازم و مديريت دولت و نهايتا رسيدن به يك ساخت و ساز اصولي شود.»
حال كه بيش از 50 سال طول مي كشد تا ساختمان هاي تهران مقاوم شوند، چاره چيست؟ آيا بايد به انتظار فاجعه اي باورنكردني و بزرگ نشست و هر روز براي واقع نشدن اين فاجعه، دست به دعا برد؟ آيا ساختمان هاي جديد كه ظاهرا براساس اصول ساخته شده اند، توانايي مقاومت در برابر زلزله ها را دارند؟