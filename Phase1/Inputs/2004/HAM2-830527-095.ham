يادداشت
بيراهه خصوصي سازي
به اعتقاد بسياري از صاحبنظران علم اقتصاد ورود به عرصه خصوصي سازي يكي از مشكل ترين و پيچيده ترين مباحث چه در حوزه نظري و چه در حوزه اجرايي است.
در كشور ما نيز بعد از جنگ و شروع دوران سازندگي سياست هاي خصوصي سازي وارد عرصه جديدي شد، اما طي برنامه   هاي اول و دوم توسعه دولتمردان موفقيتي در اين امر نداشتند، تا آنكه در برنامه سوم تصميم به شكل گيري سازماني به نام «سازمان خصوصي سازي» شد كه وظيفه اصلي آن سياست گذاري و اجراي برنامه هاي خصوصي سازي در كشور است. طي ماه هاي جاري اتفاقاتي در حوزه قانون گذاري و اجراي واگذاري شركت هاي دولتي به وقوع پيوسته كه متأسفانه امر خطير سياست خصوصي سازي را با معضلاتي مواجه كرده است.
اگر دولت ومجلس ششم معتقد بودند كه تصدي گري هاي دولت حتي در عرصه هايي چون بانك داري، بيمه يا راه و ترابري بايد در برنامه چهارم به بخش خصوصي واگذار شود، منتخبان مجلس هفتم با شدت با اين مسأله مخالفند.
اگر عده اي از دولتمردان منتظر ند تا تكليف اصل 44 قانون اساسي در مجمع تشخيص مصلحت نظام مشخص شود تا با توجه به مصوبات مجمع درآمدهاي پيش بيني شده از محل واگذاري شركت هاي دولتي را محقق كنند، اغلب صاحبنظران معتقدند درآمدزايي به هيچ وجه نبايد مدنظر سياست هاي معطوف به خصوصي سازي باشد. و اگر رئيس سازمان خصوصي سازي اعلام كرده كه 220شركت دولتي را به ارزش 2 هزار ميليارد تومان تا آخر سال واگذار خواهد كرد اما منتقدان اين سئوال را مطرح مي كنند كه با وجود عدم شكل گيري بخش خصوصي انسجام يافته در اقتصاد كشور، چگونه ممكن است اين بخش سرمايه اي، 2 هزار ميليارد توماني را صرف خريد شركت هاي دولتي كند.
به هر حال مجموعه حوادث ماه هاي اخير نشانگر اين واقعيت است كه هنوز اجماع ملي و عمومي نسبت به ساختار اقتصادي و تقويت آن ايجاد نشده و تفاوت ديدگاه پيرامون راهبردهاي توسعه اقتصادي كشور همچنان بنيادي است. جاي طرح اين سئوال باقي است كه چگونه مي توان هزينه هاي اين تفاوت ديدگاه ها را جبران كرد.