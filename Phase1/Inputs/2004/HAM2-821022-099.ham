در سمينار درسهايي از زلزله بم مطرح شد
انفعال سازمان هاي مسئول در فاصله دو زلزله رودبار و بم
گروه شهري: سمينار درسهايي از زلزله بم ديروز در مركز تحقيقات ساختمان و مسكن وزارت مسكن و شهرسازي برگزار شد.
به گزارش خبرنگار ما، دكتر قاسم حيدرنژاد، رئيس مركز تحقيقات ساختمان و مسكن در اين سمينار گفت: ضروري است همكاري همه دستگاه هاي اجرايي كشور براي مقاوم سازي در ساخت و سازهاي جديد در اولويت قرار گيرد.
حيدرنژاد، اجراي آيين نامه هاي طراحي ساختمان و ارائه گواهي هاي فني براي اجراي طرحهاي ساختماني را از راهكارهاي مهم براي ساخت بناهاي مقاوم در برابر زلزله ذكر كرد و گفت: اجباري كردن استاندارد مصالح و فراورده هاي ساختماني، نظارت جدي بر آيين نامه هاي لازم الاجرا به ويژه آيين نامه طراحي ساختمان در برابر زلزله، نيز به روز كردن شبكه هاي زلزله نگاري و تسريع در فرآيند صنعتي شدن ساختمان سازي،نيز به روز كردن شبكه  هاي زلزله نگاري و تسريع در فرآيند صنعتي شدن ساختمان  سازي از ديگر راهكارهاي ساخت بناهاي مقاوم در برابر زلزله است.
دكتر غفوري آشتياني رئيس پژوهشگاه بين المللي زلزله شناسي و مهندسي زلزله نيز در اين گردهمايي گفت: آنچه در زلزله بم اتفاق افتاد تقريبا تكرار همان وقايع زلزله هاي رودبار و منجيل بود.
ما درسي كه از اين زلزله گرفتيم اين بود كه هنوز از زلزله درس نگرفته ايم.
وي افزود: به رغم آن كه پس از زلزله منجيل و رودبار، نيروهاي متخصص متعددي تربيت شد و تحقيقات فراواني صورت گرفت اما زلزله بم نشان داد كه اين تحقيقات و نيروهاي متخصص هيچ تاثيري در مسائل اجرايي نداشته است.
دكتر غفوري آشتياني ضمن انتقاد از دست اندركاران امور اجرايي گفت: ما در بسياري از موارد ايمني را فداي سرعت مي كنيم. در حال حاضر نيز مسابقه كلنگ زني در بم شروع شده است. در حالي كه بايد بازسازي شهر بم را با بررسي هاي لازم آغاز كرد. وي هرگونه اقدام براي بازسازي بم را كه بدون شناخت مسئله و طرح جامع صورت گيرد، نمايش كلنگ زني دانست و گفت: اين كار سبب مي گردد تا آنچه در بازسازي قاين اتفاق افتاد در بازسازي بم نيز تكرار شود.
وي در پايان خاطرنشان ساخت: تا زماني كه نظام ساخت و ساز در كشور، تخلفات و نابساماني ها را تحمل مي كند و تا زماني كه قوانين موجود فاقد شفافيت لازم باشد شاهد چنين وقايع ناگواري بايد بود حال آن كه اگر آستانه تحمل مان را در مواجهه با تخلفات به صفر برسانيم، يقينا شاهد بهبود وضعيت موجود خواهيم بود.