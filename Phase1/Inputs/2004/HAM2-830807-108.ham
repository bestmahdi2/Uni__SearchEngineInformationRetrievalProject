پورتال مردم هنوز اجرايي نشده است
گروه انفورماتيك: معاون اول رئيس جمهور حدود يك ماه قبل، طبق بخشنامه اي كليه دستگاه هاي اجرايي را به راه اندازي جايگاه اينترنتي «مردم» موظف كرد و اين در حالي است كه هنوز مدارك هيچ يك از دستگاه ها به سازمان مديريت و برنامه ريزي كل كشور نرسيده است.
به گزارش خبرنگار ما براساس مصوبه سال 81 شوراي عالي اداري، سازمان مديريت موظف شده بود به منظور تحقق دولت الكترونيكي و براي دستيابي آسان و سريع عموم مردم به اطلاعات و خدمات دستگاه هاي اجرايي، نسبت به راه اندازي پورتال «مردم» اقدام كند و در مرحله نخست اجراي طرح، اطلاعات مورد نياز مردم در مورد 200 خدمت اولويت دار دستگاه هاي اجرايي را در اين پورتال قرار دهد.
وقتي تا پايان سال،82 نتيجه خاصي حاصل نشد، محمدرضا عارف، معاون اول رئيس جمهور، در بخشنامه اي كليه وزارتخانه ها، سازمان ها، مؤسسات و شركت هاي دولتي، نهادهاي انقلاب اسلامي و استانداري هاي سراسر كشور را به راه اندازي پورتال مردم موظف كرد.
از سوي ديگر به گفته منابع آگاه در سازمان مديريت با گذشت بيش از يك ماه از ابلاغ اين بخشنامه، هيچ يك از دستگاه ها مدارك خود را به سازمان مديريت تحويل نداده اند.
دستگاه هاي اجرايي كشور موظف شده بودند تا خدمات اولويت  دار خود را به همراه يك فرد به عنوان مسئول طرح به سازمان مديريت و برنامه ريزي كشور معرفي كنند. پورتال وب سايتي است كه در آن كليه خدمات به صورت يكپارچه و مستقل از اينكه با كدام سازمان و اداره دولتي در ارتباط است، ارائه مي شود، به نحوي كه شهروندان و صاحبان مشاغل فقط با مراجعه به آن مي توانند كليه اموري را كه به دولت ارتباط پيدا مي كند، انجام دهند؛ درواقع پورتال به عنوان واسطه اي بين كاربران و سازمان ها و ادارات دولتي عمل مي كند.
يك فرآيند اداري ممكن است به سازمان هاي مختلفي ارتباط پيدا كند، در اين صورت پورتال به صورت اتوماتيك و با استفاده از بانك هاي اطلاعاتي ادارات، عمليات را انجام داده و نتيجه نهايي را در اختيار كاربر قرار مي دهد، بدون آنكه نيازي به مداخله كاربر در اين فرآيند باشد. بنابراين گزارش كليه دستگاه هاي اجرايي موظفند تا اقدامات لازم را تا تكميل اطلاعات پورتال «مردم» انجام دهند كه از جمله اين اقدامات مي توان به تكميل مدارك با اطلاعاتي نظير نام دستگاه ارائه دهنده خدمت، شرح و تعريف مختصر در جهت معرفي خدمت، ارتباط دستگاه ارائه دهنده خدمت با ساير دستگاه ها در جهت انجام خدمت، قوانين و مقررات مربوط به ارائه خدمت، مدت زمان لازم براي انجام خدمت، هزينه هاي مربوط به انجام خدمت و چگونگي پرداخت آن توسط كاربر، فرم هاي مورد نياز براي انجام خدمت و نحوه دسترسي مردم براي دريافت خدمت اشاره كرد.
بنابراين گزارش، مسئوليت اعمال تغييرات و اصلاحات و به روز رساني اطلاعات و فرم هاي مربوط به هر دستگاه، پس از راه اندازي پورتال اطلاع رساني مردم در شبكه اينترنت، به عهده همان دستگاه محول شده است.