در پاسخ به مخالفان تاكسيدرمي
به جاي قطب جنوب بياييد اينجا
گفت وگويي با هدايت ا... تاجبخش پايه گذار علم تاكسيدرمي در ايران در كارگاه او در موزه حيات وحش دارآباد.موافقيد؟
شير اهدايي هايلا سيلا سي امپراتور اتيوپي به ما زل زده. نكند سلطان غول آساي جنگل هوس شكار كرده باشد؟ خير.
چراكه جناب شير سالهاست عمرش را داده به شما و تاكسيدرمي شده. اينجا موزه حيات وحش ايران است. اگر دستتان به تانزانيا و كنيا نمي رسد، اينجا، حيوانات مرحوم منتظر شما هستند.
هدايت ا... تاجبخش يكي از اساتيد تاكسيدرمي ايران و جهان است كه از كودكي با طبيعت مانوس بود چراكه در خانواده اي طبيعت گرد و شكارگر به دنيا آمد. او در سن 14 سالگي با گروهي تحقيقاتي كه از شيكاگو به ايران آمده بودند و به همراه برادرش، براي تحصيل به شيكاگو و از آنجا به سياتل رفت و در واشنگتن به تحصيل در رشته تاكسيدرمي پرداخت. سال 1336 پس از اتمام دوره مذكور به تهران بازگشت و آموزشكده شكار را با هدف جلوگيري از شكار كشي و رواج شكار علمي و شكار تروفه راه انداخت تا سال 1360 كه براي كار بر روي يك موزه به مكزيك دعوت شد. طي اين سال ها نيز چندين نمايشگاه بين المللي در خارج از كشور ترتيب داد. بعد از 4 سال كار و تحصيل در مكزيك، در رشته پوست حيوانات وحشي،p.h.d دريافت كرد و پس از ساخت موزه مونتري مكزيك دو سال در «سن آنتونيو» بود و بعد به تهران آمد. سه سال در سازمان حفاظت محيط زيست در جهت كمك به موزه سازي و حيات وحش مشغول بود كه طي اين سال ها مناطق حفاظت شده به منظور استفاده اكوتوريسم باز شد. در سال 1370 از طرف شهردار تهران ساخت موزه حيات وحش دارآباد به وي پيشنهاد شد و سال 1374 براي اضافه كردن رشته تاكسيدرمي به تحصيلات دانشگاهي، با «جاسبي» وارد مذاكره شد و موفق شد واحد تاكسيدرمي را به دروس رشته مهندسي محيط زيست اضافه كند.
تاكسيدرمي يعني چه و از چه زماني آغاز شد؟
تاكسيدرمي، پوست آمايي است. يعني همان خشك كردن حيوانات كه در بين مردم مصطلح است. تاكسيدرمي از اوايل حضور انسان در طبيعت- البته انسان شكارگر- آغاز شد. مردم، پوست حيواناتي را كه براي استفاده از گوشتشان شكار مي كردند با كاه پر كرده و در خانه هايشان نگهداري مي كردند كه البته بعد از مدت كوتاهي پوست، تجزيه شده و نمونه از بين مي رفت. اما تاكسيدرمي علمي به اين شكلي كه امروزه انجام مي گيرد توسط محققي به نام اسلووان از هلند پايه گذاري شد و پوست ها پس از انجام مراحل مختلف و ضدعفوني شدن براي جلوگيري از فساد پر مي شدند.
حيوانات تاكسيدرمي شده اي كه ما در موزه ها مي بينيم چه مراحلي را طي مي كنند تا به اين شكل درآيند؟
ابتدا پوست حيوان بايد با دقت به شكلي كه پاره نشود و آسيب نبيند كنده شود. بعد چربيهاي پوست را كاملا جدا كرده و پوست را دباغي مي كنند. سپس مجسمه بدن حيوان را مي سازند كه براي ساخت آن بايد به علم آناتومي جانوران كاملا وارد باشيد. پس از آماده شدن مجسمه، پوست را بر روي مجسمه ساخته شده مي كشيم، البته ساخت چشم ها، دندان ها، زبان و ديگر ريزه كاري ها را به آن اضافه كنيد.
همچنين علم تاكسيدرمي بسيار گسترده است و براي انجام يك نمونه تاكسيدرمي خوب علاوه بر تاكسيدرمي بايد به طراحي، آناتومي، مجسمه سازي و... نيز وارد بود.
نمونه هاي تاكسيدرمي شده به جز جنبه تزييني چه كاربردي دارند؟
جامعه محققان و علاقه مندان -از نظر گونه شناسي، رفتارشناسي، آشنايي از نزديك با حيات وحش و... - به موزه ها نياز دارند. براي دانشجويان و دانشمندان، موزه ها يك آزمايشگاه، يك بايگاني و يك كتابخانه علمي به شمار مي آيد. بسياري از گونه ها در طول زمان از بين مي روند و تنها بازمانده هاي آنها در موزه ها نگهداري مي شوند همان طور كه ما پوست ببر مازندران كه حدود سي سال پيش منقرض شد را در موزه حيات وحش دارآباد داريم.
قدمت علم تاكسيدرمي در ايران چقدر است؟
تاكسيدرمي در ايران بسيار جوان است و عمر آن به سه دهه هم نمي رسد.
آيا كساني هستند كه به منظور ادامه اين كار آموزش بيينند؟
بله چندتايي از دانشجويان من هستند كه الان استوديو تاكسيدرمي دارند و دوره شان را نيز در همين موزه ديده اند و كارشان نيز مورد تاييد است و تعداد ديگري از دانشجويان هم در حال حاضر مشغول تعليم هستند.
عده اي از مردم مخالف تاكسيدرمي هستند و عقيده دارند كه هيچ عذري براي كشتن يك حيوان پذيرفته نمي شود حتي اگر تاكسيدرمي شود.
البته خيلي از حيواناتي كه ما تاكسيدرمي مي كنيم لزوما شكار نشده اند. بسياري از آنها به مرگ طبيعي مرده اند و پس از مرگ براي تاكسيدرمي به اينجا و يا مراكز ديگر منتقل مي شوند اما اين افراد بايد مدنظر داشته باشند، امكانات سفر و ديدن همه گونه ها براي بسياري از عاشقان حيات وحش ميسر نيست. آيا خود شما با اينهمه علاقه، امكان اين را داريد كه به قطب برويد و خرس قطبي را ببينيد يا به اعماق آب برويد و نهنگ را ببينيد يا به آفريقا برويد و بوفالوها را ببينيد؟همين امروز را ببينيد چهارشنبه است، يك روز سرد زمستاني، وسط هفته ساعت 11 صبح. چندصد نفر براي بازديد از موزه آمده اند؟ البته خب اگر امكان نگهداري گونه به شكل زنده باشد خيلي بهتر است ولي ما خرس قطبي را نمي توانيم به صورت زنده نگهداري كنيم. اما مي بينيد، گونه هايي كه امكانش وجود دارد به صورت زنده نگهداري شوند در موزه به شكل زنده نگهداري مي شوند. به عقيده من تاكسيدرمي به شكار، هويت و ارزش داده است.