قوهاي سپيد بر فراز تريلوژي مادريدي
اشكان نعمت پور- قوهاي سپيد سانتياگو برنابئو در اسپانيا تركتازي مي كنند و تا روزهاي خوش قهرماني در لاليگا و جام حذفي، گامي بيشتر فاصله ندارند. وراي قهرماني دوگانه در سرزمين ماتادورها، رئال در اروپا نيز به نخستين و جدي ترين مدعي فتح جام قهرمانان تبديل شده.
با به زانو در آوردن فوتبال يكدست و ماشيني بايرن، اكنون همه به فراست دريافته اند مادريد در آستانه رقم زدن برگي ديگر از تاريخ است: رسيدن به سه جام در سه عرصه گوناگون. حادثه اي كه مي تواند براي اولين بار در برنابئو روي دهد.
البته كمي پيشتر، به سال 1999، ديويد بكام كه آن روزها پيراهن شماره هفت منچستر يونايتد را به تن مي كرد، چنين سه گانه اي را به كلكسيون افتخاراتش افزوده اما براي سايرين، هر چقدر هم كه پرآوازه باشند، شماره كردن سه مدال طلا در يك فصل، بسيار بديع است: «مي توانم روزي را ببينم كه هر سه عنوان را به چنگ آورده ايم.» زين الدين زيدان،  زننده تك گل رئال برابر مردان ژرمن، سخن اش را چنين از سر مي گيرد، «مادريد هرگز به چنين افتخاري نرسيده و اين دليل اهتمام ما، براي گام برداشتن در راه چنين شكوهي است.»
روياهاي يك ستاره
سال 2002 فرا مي رسيد و رئال، همزمان با برگزاري جشن هاي باشكوه ممتد يكصدمين سال تأسيس خود، به سوي ثبت سه قهرماني در سه جام مختلف پيش مي رفت اما دپورتيو لاكرونيا، در برنابئو، دو بر يك رئال را در ديدار نهايي جام حذفي شكست داد تا طعم گس شكست زير دندان ستاره هاي آن مزه كند.
حتي رائول گونزالس، كه خود تبلور تمامي روزهاي باشكوه رئال در حدود يك دهه اخير است از رسيدن به اين مقام بازمانده تا خود، بيانگر ناكامي قوهاي سپيد در جام حذفي باشد. اينك مردان كوئيروز بايد با ساراگوسا جدال كنند تا سرانجام، اولين پرچم كامراني تحت هدايت كوئيروز برافراخته باشند و نخستين گام در پي تريلوژي امسال را، به اهتمام و به بخت چفت زده باشند.
با اين وجود به جيب زدن سه گردن آويز زرين در يك سال، چنان رويايي به نظر مي رسد كه لوييس فيگو، با آن همه تجربه و سابقه لمس فراز و نشيب هاي بسيار و تحمل مصائب بي شمار، آن را «كاري پيچيده مي داند: «حالا، امكان گرد آوردن سه جام، در يك زمان برايمان وجود دارد و بارز است كه تك تك ما، عاشق محقق شدن اين منظور هستيم.»
در صورت به تحقق در آمدن خواسته پرمهره ترين تيم دنيا، آمال فيگو، آنچه سبب شد نوكمپ را ترك كند تا پيراهن رئال را با تمام شدائدش به تن بپوشد، به واقعيتي عيني پهلو خواهند زد: «واقع بين باشيم. رسيدن به اين مقصود بسيار دشوار است باوجود اين اميدواريم كه امسال از پس آن برآييم.»
به هر روي همانگونه كه هنوز هواداران منچستر از به يادآوردن روزهاي دل انگيز سال 99 در پوست خود نمي گنجند و به تيمشان به سبب ثبت چنان نمايشي مي بالند. دلبستگان رئال هم مي توانند امسال دست مايه اي براي مباهات به اين گالري خوش نقش و نگار كه مالامال است از بازيكنان گرانقيمت و پرآوازه، بيابند.
ساعت شلوغي



چندي پيش قانونگزاران فوتبال در اروپا بر آن شدند تا از تعداد تيم هاي برخي ليگ ها _ نظير اسپانيا يا انگليس- بكاهند و دست كم تعداد باشگاههاي حاضر در سطح اول رقابتهاي داخلي اين كشورها را به هجده برسانند تا شايد بازيكنان كمي از شر اين همه ديدار برنامه ريزي شده، كه رفته رفته رو به پايان فصل نقشي فرسايشي مي يابند و خود به دليل بزرگ مصدوميت هاي سنگيني تبديل مي شوند، وارهند. در اين كشاكش، قطعاً  بازيكنان رئال ناچار به حضور در بي شمار ميادين گوناگون خواهند شد. غالباً اين مردان بار وظيفه ملي را بر دوش مي كشند و هراز چندگاهي ناچار به انجام ديداري براي ميهن شان هستند.
اگر بازي دوستانه با ريورپلات در برنابئو، مسابقه خيريه تيم زيدان برابر رونالدو در باسل، ديدارهاي جام قهرمانان و جدالهاي مختلف در اسپانيا را به ستيزهاي گاه و بي گاه تبليغاتي بيفزاييم، شمارگان بازيهاي رئال براي رسيدن به سه قهرماني از هفتاد و سه فزوني خواهد گرفت و همين براي كارلوس كوئيروز دردسرساز شده است.
او هرگز به سياق چرخشي تن در نداده و حتي در جام حذفي اسپانيا هم نخبگانش را به ميدان فرستاده است. در مقابل جواناني چون آنتونيو نونيز، بورخافرناندس و آلوارو مخيا به رغم نمايش هاي فوق العاده گاه به گاهشان، آنقدر فرصت به دست نياورده اند تا قابليت هاي خود را به گروه مربيان تيم ثابت كنند، نيمكت ذخيره هاي رئال را غنايي ديگر ببخشند و فرصتي براي استراحت بزرگان تيم تدارك ببينند. رئال براي چنين پسرفتي در آينده تاوان گزافي خواهد پرداخت. از منظري ديگر، كوئيروز دغدغه اي تازه از بابت افول ستارگانش يافته. مهره هاي سرنوشت ساز رئال، همگي بازيكناني تكنيكي هستند كه براي ساق پاي خود ارزشي والا قائل اند.
با بر آمدن هنگامه پاياني فصل كه به آغاز يورو 2004 مي پيوندد، بازيكنان سياري در اروپا و مردان زيادي در رئال مادريد، اشتياق وافرشان به حفظ آمادگي لازم براي حضور مؤثر در جام ملتهاي اروپا را آشكار مي كنند كه در ترس از حركات خشن حريف و تكل هاي خطربار و افت كيفي روند تيمي نمود پيدا مي كند.
با وجود تمام اين مشكلات، گروه ستارگان پايتخت ماتادورها، اميدوارند به كسب افتخاري نو براي باشگاه سه مدال زرين و برگي ديگر در تاريخ رئال مادريد.