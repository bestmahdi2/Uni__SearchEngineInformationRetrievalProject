كوتاه از سياست ايران
تسليت خاتمي به رؤساي جمهور فرانسه و مصر
در پي سقوط هواپيماي مسافربري خطوط هوايي مصر و كشته شدن سرنشينان آن كه عمدتا فرانسوي بودند، سيد محمد خاتمي، رئيس جمهور، به رؤساي جمهوري فرانسه و مصر تسليت گفت.
به گزارش دفتر امور رسانه هاي دفتررياست جمهوري، خاتمي در اين پيام ضمن طلب بهروزي و سعادت براي مردم فرانسه و مصر براي قربانيان اين سانحه غفران و رحمت الهي و براي خانواده آنان صبر و شكيبايي مسألت نمود.
هماهنگي ايران، تركيه و سوريه درباره عراق
عبدالحليم خدام معاون اول رئيس جمهوري سوريه ديروز تأكيد كرد كه اكنون ميان ايران، سوريه و تركيه در خصوص مسايل عراق هماهنگي وجود دارد.
به گزارش ايرنا خدام كه بعد از ديدار با يك هيأت 20 نفره از رهبران عشاير عراق به رياست محمد الطاهر با خبرنگاران در دمشق گفت وگو مي كرد، افزود: تماس هايي ميان تهران، دمشق و آنكارا و ديگر پايتخت هاي عربي در زمينه مسايل عراق برقرار است، زيرا تمام اين كشورها نسبت به اوضاع و تحولات عراق نگران هستند.
كمال خرازي وزير خارجه ايران روز شنبه در رأس هيأتي وارد دمشق شد و در خصوص مسايل مورد توجه تهران و دمشق بويژه تحولات عراق با بشار اسد رئيس جمهور و فاروق الشرع وزير خارجه سوريه ديدار و گفت وگو كرد.رئيس جمهوري سوريه نيز قرار است در جريان يك سفر تاريخي فردا وارد تركيه شود.عبدالله گل وزير خارجه تركيه نيز بزودي از جمهوري اسلامي ايران ديدن خواهد كرد.
دادسراها در 9 استان راه اندازي شده است
معاون اول رئيس قوه قضائيه گفت: راه اندازي شوراهاي حل اختلاف بار بسيار سنگيني را از روي دوش دادگستري هاي كشور برداشته است.
به گزارش ايرنا از نيشابور، آيت الله هادي مروي در مراسم آغاز بكار 110 شوراي حل اختلاف نيشابور افزود: شوراهاي حل اختلاف مانع از اتلاف وقت قضات در محاكم قضايي مي شوند.معاون اول قوه قضائيه در خصوص فعاليت دادسراها نيز گفت: تاكنون در 9 استان كشور موفق به راه اندازي دادسرا شده ايم و با راه اندازي شعب حل اختلاف در تمام كشور فعاليت دادسراها در ساير استانهاي باقيمانده نيز آغاز خواهد شد.
جدال آمريكا و جهان اسلام به نقطه كانوني نزديك شده است
فرمانده كل سپاه پاسداران انقلاب اسلامي گفت: هم اكنون جدال بين تفكر ليبرال دموكرات غرب به سركردگي آمريكا و حمايت صهيونيسم، با جهان اسلام در حال نزديك شدن به نقطه كانوني خود است. جهان اسلام، امروز در آستانه مقابله با آمريكا و صهيونيسم قرار داشته و انقلاب اسلامي در مقطع بسيار حساس و منحصر به فردي از تاريخ قرار دارد.به گزارش ايلنا، سرلشگر رحيم  صفوي در سومين دوره مسابقات سراسري قرآن كريم با اشاره به كشتار وحشيانه رژيم صهيونيستي در فلسطين اشغالي گفت: هم اكنون مسلمانان در چهارراه به هم پيوستن اعتقادات اسلامي و قرآني با تكنولوژي نوين قراردارند و اين امر منجر به ترس و وحشت آمريكا شده است.
جيمز بيكر: در اعزام نماينده به ايران عجله كرديم
جيمز بيكر وزير امور خارجه اسبق آمريكا با اعلام اينكه تهران و واشنگتن مدتي است كه در يك كشور اروپايي با يكديگر در حال مذاكره هستند، اعزام سناتور آمريكايي به تهران را، حاصل اشتباه در محاسبات سياسي آمريكا دانست.
به گزارش سايت بازتاب،بيكر با دفاع از ضرورت گفت و گو با ايران يادآور شد: ايران و آمريكا مدتي است كه گفت و گوهاي خود را در كشوري اروپايي ادامه مي دهند و در اين راستا موضع دو طرف تا اندازه  زيادي روشن است.
نماينده ويژه انگليس در عراق امروز به تهران مي آيد
سر جرمي گرين  استاك  نماينده  ويژه  انگليس  در عراق ، امروز براي  گفت  وگو با مقام هاي  ايراني  وارد تهران  مي شود.
مسئول  امور مطبوعات  سفارت  بريتانيا ديروز در گفت وگو با ايرنا گفت  كه  هدف  از سفر يكروزه  استاك  به  تهران  گفت وگو در خصوص مسايل  مربوط به  عراق  است .
روكسانا شاپور در اين  گفت وگو درباره  جزئيات  و محورهاي  مذاكرات توضيحي  نداد و تنها به  اين  جمله  اكتفا كرد كه  عصر امروز پس  از پايان  گفت وگوها در كنفرانسي  مطبوعاتي ، جزئيات  مذاكرات  اعلام  مي شود.وي  افزود: گفت وگوي  استاك  و خرازي  در برنامه  اين  سفر پيش  بيني شده  اما هنوز اين  موضوع  قطعي  نشده  است .