320 هزار فارغ التحصيل دانشگاه امكان استخدام دولتي ندارند
رئيس سازمان ملي جوانان با اعلام اين كه در حال حاضر سالانه بيش از 320 هزار فارغ التحصيل دانشگاهي تقريباً در هيچ يك از بخشهاي دولتي امكان استخدام ندارند، پيش بيني كرد كه تا دو سال آينده، نيمي از جوانان از دسترسي به اشتغال مناسب محروم باشند.
عبادي در گفت و گو با ايسنا در تشريح نرخ بيكاري و وضعيت اشتغال جوانان ادامه داد: در حال حاضر نرخ بيكاري در حال پيشروي به سمت تحصيلكردگان دانشگاهي بوده و بيشتر بيكاران برخلاف گذشته، تحصيلات بالاي ديپلم دارند.
به گفته رئيس سازمان ملي جوانان در اين شرايط، بخش قابل توجهي از جوانان از برخورداري توانمنديهاي شغلي محروم شده و در نتيجه مهاجرت را بر پرداختن به فعاليتهاي غيرمرتبط با نياز و تحصيل خود ترجيح مي دهند.
وي با بيان گرايش كنوني 27 درصدي ظرفيت دبيرستانها به سمت آموزشهاي فني و حرفه اي و وجود 18 هزار كارآموز در مقطع كارداني گفت: توسعه آموزش فني و حرفه اي به شكل رسمي يا تكميلي از اولويتهاي دولت در سالهاي كنوني و آينده خواهد بود تا از اين طريق گروهي از جوانان كه هيچ گونه امكان دسترسي به آموزش عالي براي آنها وجود ندارد را از طريق دوره هاي كوتاه مهارتي، توانمند سازد.