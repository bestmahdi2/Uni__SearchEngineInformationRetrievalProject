مرور امروز
افق روشن بم
بازهم زنگ اميد بم طنين انداز شد
دي گذشت و بار ديگر نوبهار آغاز شد
گرچه در بستان بم گلها بسي پژمرده گشت
ريشه بر جا ماند و بلبل غرق در آواز شد
رييس مجلس روز اول مهرماه در شهر بم حاضر شد كه گزارش اين سفر يكروزه به اجمال ازنظرتان مي گذرد.
دكترحداد عادل رئيس مجلس شوراي اسلامي اول مهر زنگ آغاز سال تحصيلي جديد را در بم به صدا درآورد.
حداد عادل پس از حضور در گلزار شهدا و درگذشتگان زلزله بم با قرائت فاتحه به آنان اداي احترام كرد.
وي همزمان با بازگشايي مدارس در سراسر كشور ضمن حضور در مجتمع آموزشي شاهد بم زنگ اين مدرسه را به نشانه آغاز سال تحصيلي جديد و به اميد ايجاد نشاط در ميان زلزله زدگان به صدا درآورد.
نماينده افتخاري بم در مجلس شوراي اسلامي طي سخناني در اين مدرسه اعلام كرد: مقام معظم رهبري با علاقه و جديت مسائل بم را پيگيري مي كنند. وي افزود: نزديك به يك ماه پيش به شهر شما آمدم و از شما خواستم تا زمان برگزاري انتخابات در بم نماينده افتخاري شما در مجلس باشم كه شما هم افتخار اين خدمت را به من داديد و امروز اول مهرماه را مغتنم شمردم تا به عنوان يك معلم در خدمت شما سال تحصيلي جديد را آغاز كنيم.
وي در ادامه با اشاره به بازگشايي مجدد مدارس در بم تاكيد كرد از امروز زندگي جديدي در اين شهر آغاز خواهد شد و گر چه امروز آغاز فصل پائيز است، اما نوروز علم و دانش براي بمي ها بهار را به ارمغان خواهد آورد.
حداد عادل افزود: بايد كاري كنيم كه پنجم ديماه امسال همان طور كه يادآور دردها و رنجها است، يادآور نوسازي شهر بم نيز باشد و يك معناي شادي بخش به خود بگيرد.
رئيس مجلس در پايان تاكيد كرد: اميدوارم پس از آنكه به زودي به بم بازگشتم ساختمانهاي ساخته شده براي اسكان دائمي، چهره شهر را عوض كرده باشد.
پس از پايان مراسم،رئيس مجلس كتب درسي و هداياي مجلس شوراي اسلامي را به دانش آموزان بم اهدا كرد.
رئيس مجلس كلنگ احداث مدرسه دوازده كلاسه باقرالعلوم و اورژانس مركز بهداشت بم را نيز به زمين زد و همچنين آزمايشگاه مركز بهداشت اين شهر را هم افتتاح نمود.
دكتر حداد عادل در جريان سفر خود از حوزه علميه در حال احداث قائميه نيز بازديد كرد.
نماينده افتخاري بم دفتر ارتباطات مردمي خود در بم را جهت انتقال مسائل و مشكلات مردم به مجلس شوراي اسلامي ايجاد نمود.
در اين سفر كه 30 روز پس از اولين سفر رئيس مجلس به بم صورت گرفت عبدالعلي زاده وزير مسكن و شهرسازي، مقيمي معاون عمراني وزير كشور و سعيدي كيا رئيس ستاد بازسازي بم و افشاني رئيس سازمان نوسازي مدارس و 5 نفر از نمايندگان استان كرمان وي را همراهي مي كردند.
حاشيه سفر رئيس مجلس به بم
* مردم بم نسبت به روند اسكان موقت و بازسازي شهر خود همچنان گله مند هستند، به نحوي كه همراهان رئيس مجلس بيش از هفتصد نامه از مردم بم دريافت كردند.
* حداد عادل در بازديد خود از مناطق مختلف شهر به گلايه هاي مردم گوش مي  كرد و مانع دخالت محافظان براي دوركردن مردم مي شد. حتي وي چند بار از اتوبوس خود پياده شد و با مردم شهر ابراز همدردي كرد.
* در اواسط برنامه آغاز سال تحصيلي پيرزني خواست تا نامه اش را شخصاً به رئيس مجلس تحويل دهد و سخنان خود را به گوش وي برساند كه موجب تاخير محدود برنامه شد.
* رئيس آموزش و پرورش شهر بم پيش از سخنان رئيس مجلس اعلام كرد تا به حال 16 هزار دانش آموز در مدارس بم ثبت نام كرده اند و با پايان فصل برداشت خرما تا چند هفته ديگر اين تعداد به 25 هزار نفر مي رسد. رئيس سازمان نوسازي مدارس هم در اين مراسم گفت: هيچ دانش آموز بدون كلاسي در بم نداريم و تا مهر آينده تمام مدارس دائمي بم آماده تحويل خواهد بود.
* عليرغم اينكه عدم نشاط در سطح شهر بم بارز بود اما دانش آموزان اين شهر در مدارس شادي و نشاط خاصي داشتند.
* رئيس مجلس، دبستان امام رضا(ع)در روستاي خواجه عسگر بم را كه پس از تخريب كامل در ظرف صدوپنج روز بازسازي شده بود افتتاح كرد.
* دكتر حداد وقتي كلنگ افتتاح مدرسه اي در بم را به زمين مي زد تاكيد كرد به شرطي اين كلنگ را به زمين مي زنم كه بيل زني هم وجود داشته باشد كه بيل زده و كار ساخت اين مدرسه را با جديت دنبال كند.