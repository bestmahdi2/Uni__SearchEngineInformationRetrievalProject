مهدي زاپاتا دستگير شد
دو هفته پيش مهدي معروف به مهدي زاپاتا يك خودرو پيكان را در منطقه تهرانسر به مقصدكن به طور دربست كرايه كرد. بعد از طي مسافتي مهدي در يك منطقه خلوت ناگهان اسلحه اي را كه هميشه همراه خود داشت از كيف دستي اش بيرون كشيد و بر گردن راننده گذاشت.
چند دقيقه بعد راننده وحشتزده كنار جاده افتاده بود و مهدي سوار بر خودرو او خنده كنان محل را ترك كرد.
بعد از گذشت دو هفته مهدي و يكي از دوستانش به نام علي در بزرگراه رسالت در حاليكه سوار بر خودرو مسروقه بودند با يك خودرو زانتيا تصادف كردند. راننده زانتيا قصد تماس با مركز فوريتهاي پليسي 110 را داشت كه مهدي از او خواست تا خودش به دنبال مامور پليس برود. با توافق طرفين مهدي از آن محل فاصله گرفت ولي بازگشت او بسيار طولاني شد و وقتي علي و راننده زانتيا متوجه شدند او قصد بازگشت ندارد با مركز فوريتهاي پليسي 110 تماس گرفتند. چند دقيقه بعد ماموران كلانتري محل در آن منطقه حاضر شدند. در تحقيقات بعدي كه توسط ماموران پليس صورت گرفت معلوم شد خودرو پيكان مسروقه بوده و بدين ترتيب علي همراه خودرو مسروقه به دايره 1 اداره آگاهي مركز انتقال يافت.
علي در مراحل بازجويي پليسي عنوان كرد:  صاحب خودرو دوستم به نام مهدي است كه بعد از تصادف متواري شد.
مهدي 21 ساله داراي پنج بار سابقه شرارت بوده و محل زندگي او نيز در بلوار فردوس بود. ماموران محل زندگي وي را تحت مراقبت قرار دادند و در نهايت عصر روز چهارشنبه گذشته مهدي را زماني كه قصد خروج از استخر و سونا در نزديكي خانه شان داشت، بازداشت كردند.
مهدي به موارد اتهامي خود در جريان بازجويي هاي پليسي در دايره 1 آگاهي مركز اعتراف كرد و در ادامه افزود: تاكنون دوبار سرقت مسلحانه مرتكب شده و سه مورد سرقت غيرمسلح نيز انجام داده است.وي در خصوص چگونگي تهيه اسلحه گفت: اسلحه متعلق به پدربزرگم است كه زماني خان بود.