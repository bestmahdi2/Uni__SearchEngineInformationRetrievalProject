آينده دانشگاه هاي بم
سال بدون دانشجو؟
زلزله بم يكي از نادرترين زلزله هايي بود كه اتفاق افتاد چرا كه در آن تمام مراكز دولت اعم از فرمانداري و شهرداري و همه تخريب شدند و اكثر مسوولان آن هم در جريان زلزله كشته شدند و اسناد و مدارك نيز زير تلي از آوار به جاي مانده است
سعيده عليپور
با خودت فكر مي كني كه تنها چيزي كه به «بم» ربطي ندارد كنكور است، اما وقتي دفترچه كنكور دانشگاه آزاد را باز مي كني؛ هنوز هم دانشگاه شهر بم را مي بيني، انگار اين بم قصد ندارد برود...، دانشگاه بم با چندين رشته مختلف با ظرفيت يكهزار و 400 دانشجو. بعد هم اين سوال به ذهنت متبادر مي شود كه آن چيزي كه روي اين تكه كاغذ آمده است، قابليت اجرايي دارد يا نه؟
با مركز آزمون دانشگاه آزاد اسلامي تماس مي گيرم و خودم را داوطلب شركت در آزمون معرفي مي كنم؛ در جواب اين سوال كه آيا مي توانم دانشگاه شهر بم را هم انتخاب كنم، پاسخي با ترديد مي شنوم: «دانشگاه و خوابگاه خراب شده است، چه چيزي را مي خواي انتخاب كني» و در تكميل صحبتهايش ادامه مي دهد: «اين دفترچه ها از قبل از زلزله آماده شده است و در نتيجه دانشگاه بم هم وجود دارد، اما با اين اوضاعي كه به وجود آمده بعيد مي دانم دانشگاه تا اول مهر احداث شود.»
وقتي هيچ كدام از مسوولان دانشگاه آزاد را براي پاسخ گويي پيدا نمي كنم آن گاه به آمار خشك و بي نهايت رسمي روابط عمومي ها اكتفا مي كنم.
مسوول روابط عمومي دانشگاه آزاد مي گويد: «بودجه خاصي براي امر بناي دوباره ساختمان دانشگاه آزاد صرف مي شود و دانشگاه تا مهرماه به بهره برداري مي رسد.» بعد هم اطمينان مي دهد كه تمامي دانشجوياني كه علاقه مند باشند تا در يكي از رشته هاي تحصيلي در دانشگاه آزاد بم تحصيل كنند مي توانند با خيال راحت اين دانشگاه را انتخاب كنند.»
اما از طرف ديگر داوطلبان شركت در آزمون كنكور براي انتخاب شهر بم به عنوان دانشگاه محل تحصيل خود خيال راحتي ندارند.
سارا جلالي، داوطلب شركت در آزمون كنكور است او معتقد است: «احداث يك بناي بزرگ مثل دانشگاه در طول اين مدت بعيد به نظر مي رسد اميدواريم بنايي نباشد كه درصورت زلزله مشابه، تخريب شود» و ادامه مي دهد: «مسلماً اين دانشگاه در ابتداي راه اندازي ازنظر امكانات مخصوصاً براي رشته هاي علوم پزشكي و فني دچار نقصان خواهد بود.»
اما تنها مراكز آموزش عالي شهر بم به دانشگاه آزاد اين شهر خلاصه نمي شد.
دانشگاه پيام نور و شعبه اي از دانشگاه كرمان كه در شهر بم وجود داشت، از ديگر مراكز آموزش عالي شهر بم محسوب مي شد كه جمعيت دانشجوي اين شهر را به حدود سه هزار و 800 نفر رسانده بود.
اما روساي وزارت علوم را راحت تر مي شود پيدا كرد تا پاسخ گو باشند.
گرچه دفترچه انتخاب رشته كنكور دانشگاه سراسري حالاحالاها عرضه نمي شود و در نتيجه شايد بتوانند راحت تر دانشگاه بم را از ليست دانشگاه ها حذف كنند اما دكتر غلامرضا ظريفيان ،  معاون دانشجويي وزير علوم،  تحقيقات و فن آوري، در اين رابطه مي گويد: «بودجه اي خاص به منظور بناي دوباره ساختمان دانشگاه دولتي كرمان و پيام نور اختصاص يافته است.»
و ابراز اميدواري مي كند تا اول مهرماه اين دو دانشگاه آماده پذيرش دانشجو باشد. او مي گويد كه ما قصد نداريم كه ظرفيت دانشگاه بم را ازظرفيت پذيرش دانشجو در مراكز آموزش عالي كم كنيم.
و ادامه مي دهد: «اما اگر تا سال تحصيلي جديد دانشگاه آماده بهره برداري نشد، دانشجويان پذيرفته شده به دانشگاه هاي شهر كرمان انتقال داده مي شوند.»
ظرفيت دانشگاه پيام نور بم حدود 2 هزار و 300 دانشجو بوده و ظرفيت دانشگاه دولتي شهر بم كه شاخه اي از دانشگاه كرمان بود حدود 70 دانشجو بوده است.
معاون دانشجويي وزير علوم هم از تعداد كشته شدگان دانشجو اطلاع دقيقي ندارد. اما مي گويد: «از 2 هزار و300 دانشجوي دانشگاه پيام نور حدود 80 نفر از دانشجويان غيربومي اين دانشگاه كشته شده اند ولي از تعداد كشته شدگان بومي كه اكثريت جمعيت دانشگاه را تشكيل مي دادند، اطلاعي در دست نيست. او مي گويد: «زلزله بم يكي از نادرترين زلزله هايي بود كه اتفاق افتاد چرا كه در آن تمام مراكز دولت اعم از فرمانداري و شهرداري و... همه تخريب شدند و اكثر مسوولان آن هم در جريان زلزله كشته شدند و اسناد و مدارك نيز زير تلي از آوار به جاي مانده است.»
به گفته ظريفيان دانشگاه دولتي كرمان شعبه بم با داشتن 70 دانشجو حدود 30 نفر كشته داشته است.
او مي گويد: «دانشگاه پيام نور براي ما در اولويت اول براي بازسازي است.» ظريفيان ادامه مي دهد: «وجود دانشجو و دانشگاه در يك شهر نشانه زنده بودن و پويا بودن آن شهر است.اما آمار دانشگاه آزاد آماري غيردقيق تر از اين دارد. يك هزار و 400 دانشجو در مركز دانشگاه آزاد اين شهرستان به تحصيل مشغول بودند كه از اين تعداد حدود 700 نفر آنها بومي اين شهرستان بوده اند كه از وضعيت آنها اطلاعي وجود ندارد.» روابط عمومي دانشگاه آزاد بيان مي كند كه شمار كشته شدگان غيربومي 30 نفر است. اين در حالي است كه خبر كشته شدن نزديك به 400 دانشجو دانشگاه آزاد در يك خوابگاه دانشجويي چند روز پس از وقوع زلزله منتشر شده بود.
ريحانه ملكي سال آخر دبيرستان تحصيل مي كند. در جواب اين سوالم كه آيا دانشگاه بم جزو انتخاب هاي او براي رفتن به دانشگاه خواهد بود مي گويد: الان ديگر نه. من بم را خيلي دوست داشتم علاقه مند بودم در شهر بم تحصيل كنم اما آن زمان كه ارگي بود، شهري بود، اما الان ديگر چيزي نيست، گيريم كه ساختمان دانشگاه هم احداث شود اما واقعا در آن فضا، مي شود درس خواند. خيلي از كساني كه قصد شركت در كنكور را دارند نظرشان در مورد تحصيل در بم مشابه است.
علي رضايي هم داوطلب ديگر كنكور مي گويد: «شرايط آنجا براي تحصيل مناسب نيست. در طول چهار سال كه فقط نمي توانيم درس بخوانيم، به هر حال تفريح هم لازم است، ثانيا از كجا معلوم كه خوابگاه دانشجويي اش در پي زلزله اي ديگر خراب نشود.»
آرش قائم داوطلب ديگري است كه مي گويد شهر بم را انتخاب مي كند او در توجيه اين انتخابش مي گويد: «با كمك هاي عظيمي كه به اين شهر شده است، شايد بشود چيزي مشابه پاريس. آن وقت همه سر و دست مي شكنند براي قبول شدن در دانشگاهش.»
البته او اين حرف را با خنده مي گويد و بعد ادامه مي دهد: «خيلي دلم مي خواهد ببينم يك شهر به اين قدمت كه در طول چند ثانيه ويران شد چطور از نو ساخته مي شود، جان مي گيردو پيشرفت مي كند. مثل تولد يك انسان است اما انساني نادر.»
اما افرادي كه مثل آرش فكر مي كنند تنها انگار به خود او خلاصه مي شد چون اكثر افراد پاسخگو هيچ علاقه اي به قبولي در اين دانشگاه ندارند.