گزارش خبري
مشكلات زنان بم پس از زلزله
وضعيت  زنان  بم  پس  از حادثه  دلخراش  زلزله  پنجم  دي ماه ، بيش  از ساير اقشار مردم  تأثربرانگيز است  و پس  از گذشت  هفته ها از حادثه ، آنان  همچنان  دستخوش  آسيب هاي  مختلف  روحي ، جسمي ، اجتماعي  و... هستند.به گزارش ايرنا، بعضي  از زنان  بمي  همسران  خود را در اين  حادثه  از دست  دادند، برخي  ديگر داغدار بچه هاي  بي كفن  خود هستند، عده اي  مويه  زنان  در غم  از دست  دادن  پدر، برادر، مادر، خواهر و عزيزانشان ، همچنان  مي گريند، جمعي  درپي  گمشدگان  خود حيران  مي گردند، با وجود اين ، آنها همچنان  حفاظت  از حريم  خانواده  و نگهداري  از ساير فرزندان  و بازماندگان  را وظيفه  خود مي دانند. مزاحمت هاي  برخي  از افراد براي  دختران  جوان  تنها مانده  و بيوه زنان  كم  و سن  سال ، باعث  شده  كه  آنان  نتوانند زندگي  راحتي  داشته  باشند.
يكي  از اين  زنان  كه  به  همراه  دختر خردسالش  به  بيمارستان ، پناه  آورده  بود گفت : روزها را مي توانم  در چادر سركنم ، اما شب ها با دخترم  به  بيمارستان  مي آييم .
او افزود: تنها يك  برادر و يك  خواهرش  زنده  مانده اند كه  برادرش  در يكي  از بيمارستانهاي  تهران  بستري  است  و خواهرش  در بيمارستان  بم  است . در شهر بم  به  تعداد انگشت  شمار مكانهاي  بهداشتي  سيار ايجاد شده  كه  به  هيچ  وجه  جوابگوي  نيازهاي  مردم  نيست ، دراين  ميان  زنان  به  دليل  مسائل  اخلاقي  و فرهنگي  كه  دارند، به  خود اجازه  نمي دهند در روز از محلي  به  محل  ديگر بروند.
غير بهداشتي  بودن  سرويس ها در سطح  شهر، معضل  ديگري  است  كه  سلامتي  زنان  و كودكان  را بيشتر از ديگر افراد تهديد مي كند. شيوع  برخي  از بيماريهاي  پوستي  و جلدي  در منطقه ، ابتلاء چند نفر از دختران  به  بيماري  شپش ، مشكلات  ديگر بهداشتي  است  كه  گريبانگير دختران  جوان  و دبستاني  شده  است . بعضي  از اين  دختران  براي  در امان  ماندن  از اين  بيماريها، مجبور شدند سرهاي  خود را تيغ  بزنند.
يك  مسئول  بهداشتي  در اين  شهر گفت : عواملي  همچون  آلودگي  هوا، خاك  آلوده  بودن  محيطهاي  زندگي  باعث  شده  كه  برخي  از بيماريهاي  بهداشتي  و پوستي  درمنطقه  شيوع  پيدا كند.
فرهنگ  عدم  مراجعه  به  پزشك  كه  قبل  از زلزله  در منطقه  وجود داشته ، باعث  شده  است  افراد كمتري  به  درمانگاههاي  مستقر در منطقه  مراجعه  كنند كه  ممكن  است  در آينده  عوارض  ناگواري  براي  زنان  بمي  بوجود آورد.
زهرا حاج  علي زاده  كارشناس  مامايي  كه  از كهنوج  به  بم  اعزام  شده  است ، مي گويد: من  ظاهراً براي  كمك  به  مسائل  بيماريهاي  زنان  به  اينجا آمدم  اما مراجعه كننده  نداريم . وي  كه  به  همراه  صديقه  بازمانده  كارشناس  پرستاري  از بردسير در بيمارستان  صحرايي  ايتاليايي ها در بروات  به  مداواي  بيماران  مي پردازد، افزود: بيشترين  مراجعه كنندگان  به  اين  بيمارستان  بعد از بيماران  اعصاب  و روان ، سوختگي  و بعد از آن تصادفات  است . در اين  ميان،  زنان  مجروح  كه  به  دليل  شكستگي  دست  و پا، كمر و ديگر مصدوميت هاي  ناشي  از زلزله  در چادرها بستري  هســتند، بيش  از ساير زنان  در معرض   بيماريهاي  پوستي  هستند. ضروري  است،  مسئولان  پزشكي  كشور، با اعزام  پزشك ، پزشكيار و متخصصين   امور به  منطقه  و رفتن  به  يكايك  چادرها، در تغيير نگرش  و فرهنگ  زنان  روستايي  براي  كاهش  بيماري هاي  مذكور، اقدام  كنند.
مشكل دفع بهداشتي فاضلاب و دسترسي به آب
از سوي ديگر، مديركل سلامت محيط و كار وزارت بهداشت اعلام كرد: تنها نگراني موجود در منطقه زلزله زده بم دفع بهداشتي فاضلاب و دسترسي به آب براي شست وشو است.
به گزارش ايسنا، دكتر علي اصغر فرشاد با بيان اينكه تا زماني كه مردم به صورت كامل در منطقه مستقر نشوند، نمي توان اظهار كرد كه مردم از چه كمبودهايي در رنج هستند، خاطرنشان كرد: سرويس هاي بهداشتي و حمام هاي احداث شده نسبت به هفته اول و دوم بعد از وقوع زلزله تا يكهزار باب افزايش داشته ولي درمورد دسترسي به آب براي سرويس هاي بهداشتي احداث شده محدوديتهايي وجود دارد. وي با بيان اينكه تاكنون 300 باب حمام در قالب كانتينر 15 تا 18 تايي در چند نقطه شهر احداث شده است، يادآور شد: از نظر ما روند احداث حمام مطلوب است، ولي هنوز از نظر وجود جرثقيل براي احداث كانكس ها در محل محدوديت وجود دارد.
جابجايي بم امكان پذير نيست
معاون  برنامه ريزي  و اداري  مالي  استاندار كرمان  گفت : جابجايي  شهر بم  با توجه  به  مخالفت  مردم  امكان پذير نيست . مهدي  سياوشي    به  ايرنا افزود: بم  يك  باغ  شهر است  و مردم  علاوه  بر خانه هاي  مسكوني ، در منازل  خود داراي  باغات  خرما و فعاليت  كشاورزي  هستند و با جابجايي  شهر مخالف  هستند. وي  تصريح  كرد: طرح  بازسازي  بم  توسط وزارت  مسكن و شهرسازي  در حال  تهيه است  و امروز وزير مسكن  و شهرسازي  و همه  معاونين  آن نيز در بم  براي  چگونگي  بازسازي  بم  جلسه  خواهند داشت . معاون  استاندار كرمان  از توزيع  جيره  خشك  شامل  برنج ، روغن  و ديگر مواد غذايي  در بين  مردم  خبر داد و گفت : سه  گروه  بازرس  در حال  بررسي  مشكلات  مردم  هستند.