دولت تاكنون 212 ميليارد تومان براي بازسازي بم هزينه كرده است
گروه اقتصادي: تاكنون از سوي دولت 379 ميليارد تومان اعتبار جهت امداد و نجات و اسكان اضطراري، اسكان موقت و بازسازي در بم اختصاص داده شده است كه از اين مبلغ 212 ميليارد تومان آن در بازسازي و اسكان دائم هزينه شده است.
محمد سعيدي كيا، دبير ستاد راهبري و سياستگذاري بازسازي بم با اشاره به اعتبارات دولتي در بازسازي بم در زمينه كمكهاي خارجي گفت: مجموع كمكهاي نقدي خارجي كه تاكنون دراختيار ستاد راهبري و سياستگذاري بازسازي بم قرار گرفته كمتر از 17 ميليون دلار بوده است.
وي گفت در اختيار گرفتن كمك ها و اعتبارات خارجي پروسه زمان بري را مي برد و در اين زمينه بايد ابتدا پروژه هاي مناسب تعريف شود و پس از تأييد كشورهاي اعطاكننده در يك زمان نسبتاً طولاني دراختيار قرار مي گيرد.
سعيدي كيا با اشاره به تسهيلات ارائه شده به مردم بم براي بازسازي گفت: براي بازسازي و كمك به ساخت و ساز واحدهاي مسكوني و شهري، يك كمك بلاعوض 5/3 ميليون توماني، يك وام 6 ميليون توماني و همچنين يك كمك بلاعوض و وام يك ميليون توماني ديگر جهت حصار خانه ها اختصاص داده شده است كه كارمزد اين سري از وامها با بهره 5 درصد است. رئيس بنياد مسكن افزود: يك وام 4 ميليون توماني ديگر در شهر با كارمزد 16 درصدي بخش مسكن نيز براي كساني كه به اعتبار بيشتري نياز داشته باشند در نظر گرفته شده بود كه در سفر اخير رئيس جمهور به بم كارمزد اين وام نيز به 5 درصد كاهش يافت.