وزير بازرگاني در مراسم شروع به كار نمايشگاه فرش:
سهم ايران در بازار جهاني فرش از 60 درصد به 30درصد كاهش يافته است
گروه اقتصادي: سهم بازار جهاني صادرات فرش 2/3 ميليارد دلار است كه سهم ايران در اين بازار از 60درصد قبل از انقلاب به 30درصد تقليل يافته است.
به گزارش خبرنگار ما، وزير بازرگاني در مراسم افتتاح سيزدهمين نمايشگاه بين المللي فرش دستباف ايران و در جمع خبرنگاران علت كاهش سهم ايران در بازار جهاني فرش را افزايش صادركنندگان دانست و در خصوص جلوگيري از توليد و صادرات فرش نامرغوب گفت:  از مشكلات اساسي صنعت فرش، استفاده از مواد اوليه نامرغوب و با كيفيت پايين در عرصه توليد است لذا در اين عرصه بايد چند هدف به صورت موازي مورد توجه قرار گيرد كه توليد مواد اوليه مرغوب اعم از پشم، رنگ، خامه و نظاير آن از اين جمله است.
وي از تدوين آيين نامه اي براي كنترل خروج فرش نامرغوب و غيراستاندارد در آينده خبر داد و گفت: آيين نامه كنترل خروج فرش نامرغوب از بازار فرش كه قبلا به تصويب رسيده بود به دليل اينكه دست اندركاران فرش موافق ورود گمركات به عرصه كنترل فرش نبودند و اين روش را موثر نمي دانستند، به اجرا درنيامد و اميد مي رود با همكاري دولت، نهادهاي مدني و صنفي حوزه فرش، در سال 83 روش مناسبي براي اعمال كنترل صنف در صنف و كنترل صادركنندگان بر فرش غيرمرغوب اتخاذ شود.
شريعتمداري توليد بالاي فرش بدون توجه به كيفيت را از مهمترين موانع توسعه صنعت فرش دستباف ايران دانست و افزود: در سال گذشته حجم صادرات فرش 11درصد افزايش و ارزش صادرات فرش در هر مترمربع 15درصد نسبت به سال گذشته بهبود يافته است.
وزير بازرگاني درخصوص جوايز صادراتي فرش دستباف گفت: براي طراحي آيين نامه مربوط به جوايز صادراتي با نظر دست اندركاران اين صنعت اقدام كرده ايم.
سيزدهمين نمايشگاه تخصصي، صادراتي  فرش ايران در محل نمايشگاههاي
بين المللي تهران تا هفتم شهريور فعال است.
عدم افزايش قيمت كالاهاي اساسي در سال 83
شريعتمداري همچنين با اشاره به اينكه وزارت بازرگاني به دليل افزايش قيمت ها در ابتداي سال جاري و سير صعودي آن تاكنون قيمت كالاهاي اساسي را در سال 83 افزايش نداده است در خصوص تامين اعتبار اين كالاها گفت: در بودجه امسال اعتبار كالاهاي اساسي 27 هزار و 70 ميليارد ريال پيش بيني شده و دولت مكلف بود تا قيمت كالاهاي اساسي را به گونه اي تنظيم كند تا اين بودجه تكافو نمايد اما با شروع سال جديد و موج فزاينده قيمت كالاها و خدمات امكان اعمال نرخ هاي منطقي كالاهاي اساسي فراهم نشد و از آنجا كه دولت در سال 83 هيچ افزايش نرخي را در خصوص اين كالاها نداشته است با كسري منابع اعتباري مواجه شديم.
وي افزود: اكنون 12 هزار ميليارد ريال كسري اعتبار داريم.
وزير بازرگاني در خصوص روش هاي تامين اين كسري گفت: در نظر داريم تا در حد نرخ تورم بتوانيم با اعمال قيمت ها بخشي از اين كسري را جبران نموده و بقيه اعتبار مورد نياز را نيز با استفاده از حساب ذخيره ارزي، مابه التفاوت نرخ ارز يا سرجمع بودجه عمومي و عمراني تامين كنيم و اكنون دولت لايحه اي را در اين خصوص تنظيم و تصويب نموده تا تقديم مجلس شوراي اسلامي شود.