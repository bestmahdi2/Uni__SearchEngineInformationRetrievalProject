ماجراهاي طبيعت
حيوانات شگفت انگيز زندگي من
اين شماره:يك ماجراي ايراني 
حدود بيست و اندي سال پيش. شب عيدي كه اتفاقا قرار بود فرداي آن عده اي ميهمان از شهرستان برايم برسند، پس از يك خانه تكاني چند روزه پرزحمت، خانه را حسابي تر و تميز و نو نوار كرده بوديم. يكي از آشنايان كه يك ميمون دست آموز كوچولو و بسيار خوشگل و بامزه داشت، زنگ زد كه «فلاني، شب عيدي يك كار خيلي مهم با تو دارم كه اگر برايم انجام دهي تا آخر عمر مرا مديون خودت كرده اي.» گفتم: «سربخواه برادر. هر امري داشته باشي به ديده منت. دار و ندار ما در اين دنياي پر از كينه و عداوت، وجود تو شفيق همدم است كه آئين مودت را باما به كمال گذارده و رسم مروت را به تمامي به جاي آورده اي. بگو كه درخدمت حاضرم؛ كه كسوت پوش طريق جوانمردي و آيينه دار آئين مردي. گفت: «سر كه نه در راه عزيزان بود/ بار گراني ست كشيدن به دوش.» رفيق كه از اين همه لفاظي گل از گل اش شكفته بود، گفت كه «البته قضيه آنقدرها هم مهم و دشوار نيست كه نياز به سردادن و قبا چاك كردن داشته باشد؛ سرت سبز و تن ات سلامت. واقع امر اين است كه من امسال تعطيلات عيد را عازم اهواز و پيش خواهرم، هستم. از همه جهت خيالم راحت است، خانه را به همسايه مان سپرده ام و همه كارها را رو به راه كرده ام، فقط يك نگراني عمده دارم و آن نگهداري درست و حسابي از مونس خانم است. او را نمي توانم پيش همسايه بگذارم چون اصلا اهل اين حرف ها نيست. فكر كردم تنها كسي كه از عهده اين كار، يعني نگهداري از مونس، حتي بهتر از خودم بر مي   آيد توهستي.» تازه متوجه شده بودم كه اسم ميمونش را گذاشته مونس. راستش را بخواهيد از اين كج سليقگي اش كمي دلخور شدم. نمي دانم چرا، ولي به نظرم آمد كه اين نام اصلا درخور آن ميمون محترم نيست؛ آدم را ياد لوطي هاي دوره گرد آن سال هامي انداخت كه زنجير به گردن مونس هاي بيچاره مي بستند و دوره مي گشتند و معركه مي گرفتند. گاهي يك دامن بنددار قرمز با خال هاي سفيد هم تن حيوان مي كردند و وقتي مردم دور معركه جمع مي شدند، او را وادار به معلق زدن و نشان دادن جاي دوست و دشمن و دست آخر پول جمع كردن، مي كردند. به هر صورت، با خوشحالي پذيرفتم و اتفاقا اين واقعه را به فال نيك گرفتم كه تعطيلات را بي سرگرمي نيستم و ميهمان هاي نوروزي مان با مونس حسابي كيف خواهند كرد. گفتم: «قلبت من سويداي قلبي.» گفت: «اگر اينطور است كه همين الان پاشو بيا ورش دار ببر كه ما صبح زود عازميم.»
وقتي خوشحال به خانه برگشتم، مادرم كه - خدا رحمت كند اموات شما را - آن وقت ها در باد دنيا بود، همان دم در، بعد از زماني انكار از او و اصرار از من، وقتي پذيرفت كه مونس را به خانه بياورم عهد و پيمان بست و قول گرفت كه نگهداري اش از همه بابت باخودم باشد و من هم پذيرفتم و نمي دانم با كدام عقل، سر ضرب حيوان را بردم به اتاق ميهمانخانه كه با چه سليقه و زحمتي درست كرده بودند براي تماشاي ميهمان ها. همه چيز در نهايت پاكيزگي و خوش سليقگي سر جاي خودش قرار داشت.