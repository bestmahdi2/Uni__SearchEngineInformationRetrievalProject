پخش نوار ويديويي گروگان ها در افغانستان
افرادي كه مدعي ربودن سه كارمند سازمان ملل متحد در افغانستان شده اند، براي اولين بار نوار ويديويي را منتشر كرده اند تا ثابت كنند كه اين افراد را در اختيار دارند.
در اين نوار ويديويي سخنگوي جيش المسلمين گروهي كه اين افراد را ربوده دو شماره كارت اعتباري را كه مدعي است مربوط به ربوده شدگان است قرائت كرد.
مقامات گفته اند كه يكي از اين شماره ها متعلق به يكي از ربوده شدگان است.
پيشتر پليس افغانستان گفت، هفت نفر را در ارتباط با گروگان گيري اخير در اين كشور بازداشت كرده  و سرگرم بازجويي از آنان است.
اين سه كارمند سازمان ملل متحد كه براي پروژه انتخابات رياست جمهوري افغانستان كار مي كردند يك ديپلمات فيليپيني، يكي از آلبانيايي تباران كوزوو و يك شهروند بريتانيايي - ايرلندي است.
گلوريا آرويو، رئيس جمهوري فيليپين، گروهي را براي آزادسازي آنجليتونايان ديپلمات فيليپيني، به كابل اعزام كرده است.
در حالي كه نيروهاي امنيتي افغان و نيروهاي بين المللي كمك به امنيت(آيساف)به جست وجوي خود براي رديابي گروگان ها ادامه مي دهند، شهر كابل همچنان تحت تدابير شديد امنيتي قرار دارد.