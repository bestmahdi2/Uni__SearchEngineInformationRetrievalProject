گله شهردار بم از روند بازسازي اين شهر
ايسنا: مردم بم وضع معيشتي مناسبي ندارند و جيره غذايي متعلق به آنان فقط در دو ماهه اول سال پرداخت شده است.
شهردار بم، ضمن اعلام اين مطلب يادآور شد: عده اي از مردم زلزله زده بم از طريق كشاورزي و كارمندي امرار معاش مي كنند و ساير افرادي كه توانايي انجام كاري را ندارند و در اثر زلزله معلول شده اند، در وضع معيشتي مناسبي نيستند.
علي باقري زاده خواستار ارتقاء درجه ادارات موجود در بم شد و گفت: وزارتخانه ها بايد به نهادها و ادارات موجود در بم اعتماد كرده و آنان را دچار بوروكراسي هاي رايج نكنند.
وي با اشاره به اين كه بعد از زلزله، شهر بم حالت جهاني پيدا كرده و تمام جهان به آن توجه دارند، گفت: ارتقاء درجه ادارات و نهادها در بم بايد همواره با افزايش نظارت نيز باشد.
شهردار بم اظهار اميدواري كرد: مجلس و دولت بودجه اي جداي از رديف هايي بودجه ملي به بم اختصاص دهد، تا كار بازسازي اين شهر هر چه زودتر آغاز شود.
وي، در ادامه با اشاره به صدور فقط 750 پروانه ساخت و ساز در بم، گفت: مشاوريني كه مقرر بود تا طرح تفصيلي بم را تهيه كنند به تعهدات خود عمل نكرده اند و 750 ساختماني كه پروانه ساختماني دريافت كرده اند، مراجعين شخصي بودند كه با همكاري بنياد مسكن اقدام به ساخت و ساز كرده اند. به گفته باقري زاده، از آنجايي كه وضع معيشتي مردم مناسب نيست، تعدادي با مراجعه به فرمانداري اين شهر خواهان كمك هاي مالي شده اند. وي در ادامه با اشاره به افتتاح مدارس اين شهر توسط دكتر حداد عادل، رييس مجلس شوراي اسلامي، گفت: ايشان خود را نماينده مردم بم در مجلس معرفي كرده و قول هاي مساعدي براي پي گيري امور بم در مجلس شوراي اسلامي دادند.