اشتغالزايي معتادان در برنامه هاي درمان اعتياد ادغام شد
كارشناس پيشگيري از اعتياد سازمان بهزيستي كشور خبر داد: اشتغالزايي معتادان خياباني و خود معرف به اشكال مختلف در قالب طرح توانمندسازي معتادان بهبود يافته، در برنامه هاي درمان اعتياد ادغام مي شود.
دكتر سيگاري در گفت وگو با ايسنا، با اشاره به ساماندهي برنامه اشتغال معتادان اظهار كرد: بر اين اساس معتادان خياباني و خودمعرف و به عبارتي معتادان تحت پوشش برنامه هاي كاهش آسيب و درمانهاي پرهيزمدار در قالب طرح توانمندسازي تحت پوشش برنامه هاي اشتغالزايي قرار مي گيرند.
وي با بيان شيوه هاي مختلف ادغام برنامه هاي اشتغالزايي با درمان اعتياد تصريح كرد: افزايش مهارتهاي زندگي معتادان، روشهاي درمان شرطي، شبكه سازي و حتي مواردي از مديريت موردي بيماريها و... از جمله روشهاي مختلفي است كه براي بازتواني معتادان بيمار در نظر گرفته شده است.
سيگاري با اشاره به نيازمندي سيستم مددكاري معتادان به بازنگري و ساختارسازي به ايسنا گفت: بنابراين فراخواني براي ساختارسازي سيستم مددكاري و متعاقب آن كارگاه تربيت حدود 70 كارشناس اشتغال و بازتواني كشور برگزار مي شود، بعلاوه در اين زمينه بانك اطلاعات سازمانهاي غيردولتي فعال در زمينه بازتواني معتادان نيز جهت همكاري در طرح تهيه مي شود. وي در پايان تأكيد كرد: صرف اعطاي وام اشتغال مشكل معتادان را برطرف نمي كند چرا كه اشتغال معتادان بايد در برنامه توانمندسازي آنها ساماندهي شود.