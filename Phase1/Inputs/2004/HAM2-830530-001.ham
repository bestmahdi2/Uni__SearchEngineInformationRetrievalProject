پنجمين ماه اكران 83 به پايان رسيد
سوداي فروش
مهدي طاهباز
از اين هفته دو فيلم ديگر در سينماهاي تهران اكران مي شوند تا بلكه برخي سالن هاي سينما كه مدتي است رونق چنداني ندارند، با استقبال مواجه شوند.
«شمعي در باد» ساخته پوران درخشنده به جاي «برگ برنده» و «اشك سرما» ساخته عزيزا... حميدنژاد به جاي «معادله» روانه پرده سينماهاي تهران و شهرستان ها خواهند شد.
شمعي در باد فيلمي است متعلق به سينماي اجتماعي. سينمايي كه اين روزها مخاطب چنداني ندارد و مردم به آن روي خوش نشان نمي دهند.
شكست مطلق آثاري چون برگ برنده و «شهر زيبا» در گيشه نشان دهنده اين است كه مردم از شرح و تصويرسازي واقعياتي كه در كنارشان مي گذرد چندان استقبال نمي كنند. اين مسئله حتي در مورد برگ برنده كه با هيجانات سينمايي و عوامل اوليه جذب مخاطب همراه است نيز صدق مي كند.
در سال جاري دو فيلم متعلق به سينماي اجتماعي فروش خوبي داشته اند. اولي «بوتيك» ساخته حميد نعمت ا... و ديگري «سربازهاي جمعه» به كارگرداني مسعود كيميايي. فروش اين فيلم ها دلايلي را به همراه داشته است كه اگر آنها وجود نداشتند، اين دو فيلم نيز سرنوشت چندان جالبي به لحاظ اقتصادي پيدا نمي كردند.
بوتيك جدا از واقع نمايي و واقع گرايي صادقانه و باور پذيرش از سه عامل مهم براي جذب مخاطب برخوردار بود. اول تبليغات مثبتي كه پس از حضور موفق اين فيلم در جشنواره روي آن صورت گرفت. بوتيك بهترين فيلم اول جشنواره شد و قريب به اتفاق منتقدان و سينمايي نويسان از آن به عنوان پديده جشنواره بيست و دوم نام بردند. دومين عامل موفقيت بوتيك سود جستن از حضور بازيگران تماشاگرپسندي مانند محمدرضا گلزار و گلشيفته فراهاني و سومين عامل موفقيت اين فيلم زمان بسيار مناسب اكران آن است.
اكران بوتيك از اواسط اسفندماه سال گذشته و درست در سردترين و بي رونق ترين موقع سال(به لحاظ نمايش آثار جديد سينمايي)آغاز شد. اتفاقاً بيشترين فروش بوتيك به همين روزهاي اسفند سال 82 مربوط مي شود.
و اما سربازهاي جمعه با حضور جمعي از بازيگران جوان و مطرح سينماي ايران، تبليغات فراوان صورت گرفته در متن و حاشيه فيلم از زمان ساخت(و حتي از قبل از آن)تا زمان اكران و از همه مهم تر يدك كشيدن نام كارگرداني چون مسعود كيميايي توسط فيلم از جمله دلايل اقبال نسبي اين فيلم به رغم تلخي و سياهي آن است.
با اين كه سربازهاي جمعه از تبليغات تلويزيوني بي بهره است، اما باور كنيد اين فيلم آنقدر حاشيه دارد كه تقريباً همان كار تيزرهاي تلويزيوني را برايش انجام مي دهد.
مسعود كيميايي هم چه دوست داشته باشيم و چه نداشته باشيم نامي تحريك كننده براي سينما رفتن و ديدن دست پخت يك كارگردان بر روي پرده است.
اما شمعي در باد از برخي معيارهاي ذكر شده در مورد دو فيلم فوق بهره مند است و از برخي بي بهره.
فيلم فضاي جوانانه و يا جوان پسندانه جذاب تري دارد. چند سرنوشت هولناك همراه با شوك براي چند شخصيت اصلي و نيز رفتن قهرمان ماجرا تا مرز نابودي مي تواند براي تماشاگر جذاب باشد.
رابطه جوانان فيلم(بهرام رادان، شهاب حسيني و حسام نواب صفوي)با يكديگر جذاب و ملموس از آب درآمده است. فيلم حول محور قرص هاي روانگردان يا همان اكستاسي مي گذرد كه معضلي امروزي در جامعه ايران است.
ضمناً شمعي در باد هم چند دقيقه اي از آن كوتاه شده ولي روي اين مسئله مانور چنداني از سوي سازندگان داده نشده است.
مهم ترين مشكل شمعي در باد تايم بلند و تعدد شخصيت در آن است كه گويا فيلم در مقايسه با جشنواره قدري كوتاه تر شده و ريتم بهتري پيدا كرده است. موفقيت اقتصادي شمعي در باد در گيشه چيز دور از ذهني به نظر نمي رسد.
اما اشك سرما از چهارشنبه اين هفته جايگزين معادله خواهد شد. فروش معادله طي چند هفته اخير سير نزولي داشت. با اين كه به نظر مي رسيد با اضافه شدن سينما استقلال به جمع سينماهاي نمايش دهنده اين فيلم، فروش معادله بيشتر شود اما به دليل همزماني با اكران «مهمان مامان» و سپس سربازهاي جمعه آخرين ساخته ابراهيم وحيدزاده نتوانست مرز 200 ميليون تومان را پشت سر بگذارد.
اشك سرما فيلمي متعلق به سينماي دفاع مقدس است. اما داستان فيلم در جايي متفاوت تر از جاهايي كه ماجراي بقيه فيلم هاي جنگي ايراني مي گذرد، اتفاق مي افتد. فيلم داستان يك خنثي كننده خبره مين را در ارتفاعات پر برف و سرد كردستان بازگو مي كند كه درگير يك رابطه عاطفي مي شود، رابطه اي كه به سرانجام هولناكي ختم مي شود.
اشك سرما فيلمي است كه اگر تماشاگر آن را در سينما ببيند، از آن خوشش خواهد آمد و راضي از سالن بيرون خواهد رفت. اما نكته مهم اين جاست كه به نحوي بايد تماشاگر را به سمت سالن ها جذب كرد و او را به تماشاي فيلم ترغيب. اگر سازندگان اشك سرما بتوانند در يكي دو هفته اول تماشاگران را به نوعي به سمت سينماها بكشانند، فيلم به تدريج جاي خود را باز مي كند و فروش خوبي خواهد داشت.
اشك سرما از آن دسته آثاري است كه موفقيت تجاري آن وابستگي شديدي به شرايط زماني(و حتي مكاني)اكران دارد.
اما ديگر آثار روي پرده؛ از هفته گذشته «فراري» دومين ساخته بلند رضا جعفري در سينماهاي آزاد به نمايش عمومي درآمد.
نكته اي كه در اكران اين فيلم بسيار حايز اهميت و مهم جلوه مي كند اين است كه پس از پنج ماه تازه اكران آزاد معني مي شود و فيلمي خارج از گروه هاي چهارگانه سينمايي و در مجموعه اي از سينماهاي آزاد به نمايش درمي آيد. يكي از خاصيت هاي اكران آزاد اين است كه فيلم ها با چند سينماي آزاد قرارداد ببندند و روانه اكران عمومي شوند.
مسئله اي كه تازه در روزهاي مياني سال 83 به وقوع مي پيوندد.
فراري،سال گذشته در جشنواره كودك و نوجوان اصفهان به نمايش درآمد. حدود سه سال از توليد اين فيلم مي گذرد و ديگر در شرايط فعلي سينما، ماجراي دختران فراري و... موضوع چندان جذابي براي يك فيلم سينمايي به نظر نمي رسد. آن هم با مقدار زيادي شعار و تعليق هاي آبكي و پايان عبرت آموز.
اولين فيلم رضا جعفري تابستان سال 76 به نمايش درآمد و با بليت آن زمان كه چيزي در حدود 50 تومان بود 21 ميليون تومان در تهران فروش كرد و در ميان 10 فيلم پرفروش سال قرار گرفت، اما فراري در بهترين حالت فروشش به 50 ميليون تومان خواهد رسيد.
ديگر اين كه مهمان مامان كماكان به فروش خوبش ادامه مي دهد و اين فيلم در چهارمين هفته نمايشش توانست از مرز فروش 300 ميليون تومان بگذرد و تا اين جا لقب سومين فيلم پرفروش سال را به خود اختصاص دهد.
سربازهاي جمعه هم با افت فروش مواجه شده ولي در پايان سومين هفته نمايش  خود مرز 100 ميليون تومان را خواهد گذراند. سربازهاي جمعه در بهترين حالت حدود 200 ميليون تومان فروش خواهد كرد كه براي اين فيلم رقم خوبي به نظر مي رسد.
اما برگ برنده در كمال ناباوري لقب كم فروش ترين فيلم سال 83(البته تا پايان ماه پنجم)را به خود اختصاص داد. اين فيلم در پايان پنجمين هفته نمايش خود نيز نتوانست مرز 50 ميليون تومان را پشت سر بگذارد و جايش را به شمعي در باد داد.