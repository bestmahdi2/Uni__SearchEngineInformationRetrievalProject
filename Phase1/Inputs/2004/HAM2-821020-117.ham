رويداد انديشه
منشأ تصوف و تشيع
درباره منشأ تشيع و تصوف، يكي از اقوال به غلط رايج ميان برخي از شرق شناسان(اعم از داخلي و خارجي)اين است كه هر دو برخاسته از ايران و ساخته و پرداخته ايرانيان است. به اين معنا كه ايرانيان اين دو طريقه فكري را ساختند تا هم به نحوي با اسلام خلفاي حاكم اموي و عباسي مقابله كنند و هم اينكه مليت ايراني خود را حفظ كنند.
دكتر شهرام پازوكي دبير همايش بزرگداشت يكصدمين سالگرد تولد هانري كربن و عضو هيأت علمي انجمن حكمت و فلسفه ايران ضمن بيان اين مطلب اظهار داشت: از نظر آنها تصوف و تشيع پيش از آنكه منشأ اسلامي داشته باشند توسط ايرانيان پديد آمده است. در حالي كه كربن در آثار خود و بويژه در كتاب اسلام ايراني تشيع و تصوف را جزء ذات اسلام مي داند. به نظر پازوكي عقيده كربن اين بود كه بايد براي فهم تشيع به سرآغاز آن رجوع كرد و اصل آن را دريافت چرا كه اگر از اصل آن دور بيفتيم مسأله به امري فرعي تقليل مي يابد. اين بازگشت به اصل براي كربن با ابزار پديدارشناسي و هرمنوتيك صورت مي گيرد.
دبير همايش افزود: هانري كربن در آثار خويش، بخصوص در كتاب «اسلام ايراني» با استمداد از روش مأخوذ يعني پديدارشناسي و هرمنوتيك، بر خلاف اكثريت غالب اسلام شناسان و ايران شناسان اولاً تصوف و تشيع را جزو ذات اسلام و بلكه مقام باطن و حقيقت و معنويت آن مي داند و ثانياً معتقد به وجود عالم معنوي ايراني و حكمت ايراني است كه از ايران باستان تا دوره اسلامي استمرار داشته و وقتي اسلام وارد اين عالم مي شود. آن مثل ميهمان غريبه اي نيست كه وارد سرزمين عجايب شود بلكه وارد خانه خود مي شود؛ خانه اي كه آن را از قبل مي شناخته و با آن مأنوس بوده است. پازوكي در ادامه سخنان خود با اشاره به اينكه كربن به هر حال فيلسوفي مدرن بود و از تأملات خود مقصودي را در جهان مدرن دنبال مي كرد گفت: او به دنبال خروج عالم مدرن از بحران بود. بحراني كه به نظر او مي توانست با باززايي حكمت ايراني در اين عصر مرتفع شود.
به گفته پازوكي براي كربن غرب و شرق مقولات، جغرافيايي نبودند و غرب مقام غروب حقيقت بود و شرق مقام طلوع آن. جست وجوي او در شرق نيز جنبه جغرافيايي نداشت و رفع بحران را بر عهده مشرقيان مي دانست. مشرقياني كه هر جا مي توانستند باشند.
وي سخنان خود را چنين پايان داد: كربن مي خواست در عالم حكمت ايراني مشرقيان را شناسايي كند و ناخودآگاه مي گفت ما ايرانيان و ما شيعيان، در حالي كه ظاهراً نه ايراني بود و نه شيعه و اعتقاد داشت كه اگر با حكمت ايراني تجديد خاطره نشود،  آينده جهان تاريك و نامعلوم خواهد بود.