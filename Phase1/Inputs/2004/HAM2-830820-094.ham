فيلترينگ هوشمند ايراني آماده شد
گروه انفورماتيك: محصول فيلترينگ هوشمند مركز تحقيقات صنايع انفورماتيك با نام اختصاصي inteligent filter به عنوان فيلترينگ بومي آماده بهره برداري شد.
عليرضا منافي مدير آزمايشگاه فناوري اطلاعات مركز تحقيقات صنايع انفورماتيك در اين باره به ايسنا گفت: اين محصول پس از طي مراحل تست در محل شركت ارتباط داده ها(ديتا)و كسب تأييديه لازم، به صورت گسترده در شركت ديتا، مراكز icp و مراكز isp مورد استفاده قرار خواهد گرفت.
به گفته منافي inteligent filter با استفاده از تكنيك هاي شبكه اي و اينترنتي، سايت هاي موجود در اينترنت را رديابي و مشخص نموده و تعداد دسترسي به اين سايت ها را تخمين مي زند، سپس با استفاده از الگوريتم هوشمند اقدام به بررسي اين سايت ها نموده و بانك اطلاعاتي فيلترينگ را روزآمد مي كند.
او درباره قابليت هاي اين سيستم گفت: قابليت جستجو و پيدا نمودن سايت هاي فارسي مجاز، قابليت جستجو و پيدا نمودن تمام سايت هاي خارجي غيرمجاز به تمام زبان هاي ممكن، بهينه سازي الگوريتم مربوط به بررسي سايت با توجه به بازخورد سايت هاي قبلي، ارائه گزارش ليست سايت هاي غيرمجاز براي اضافه كردن به بانك اطلاعاتي فيلترينگ هوشمند موجود و يا هر فيلترينگ ديگر مورد استفاده، از ويژگي هاي اين فيلتر است.