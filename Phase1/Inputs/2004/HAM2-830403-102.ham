اقتصاد انرژي
بالاترين قدرت خريد بنزين
بهاي بنزين در ايران همواره يكي از بحث هاي مهم بوده است. پائين بودن بهاي بنزين در ايران نسبت به ساير كشورها موجب شده تا ايرانيان قدرت بالايي براي خريد اين محصول در كنار چهار كشور ديگر رتبه نخست را به خود اختصاص دهند.
براساس گزارشي كه در نشريه برنامه و براساس آمار ترازنامه انرژي كشوردرج شده است با توجه به شاخص هاي مختلف مي توان نتيجه گرفت كه قيمت بنزين در ايران همانند ونزوئلا در پايين ترين سطح نسبت به ساير كشورهاي جهان قرار دارد.براساس اين گزارش بررسي قدرت خريد بنزين براساس توليدسرانه ناخالص داخلي در كشورهاي گوناگون برخي مسائل را روشن مي كند.
پس از اين محاسبات مشخص مي شود، كشورهاي هائيتي، هندوستان و هندوراس كم ترين ميزان قدرت خريد بنزين را دارند و بيشترين قدرت خريد از آن ايران، امارات متحده عربي و ايالات متحده آمريكا است. هم بهاي بنزين در ايران به صورت مطلق نسبت به ساير كشورها پايين است و هم قدرت خريد هر فرد بر حسب اين كالا در مقايسه با ساير كشورها بالاست.اين نتيجه تنها از مقايسه نسبي بين ايران با ساير كشورها حاصل شده، هرچند در مقايسه با ساير كالاها مي تواند نتيجه هاي متفاوت داشته باشد.انگلستان و نروژ از جمله كشورهايي هستند كه بهاي بنزين در آنها در بالاترين سطح قرار دارد.
فاز 8 ميدان گازي پارس جنوبي آماده حفاري شد
با پايان عمليات نصب آخرين پايه سكوي بهره برداري فاز هشتم ميدان گازي پارس جنوبي، شرايط براي آغاز عمليات حفاري در اين فاز فراهم شده است.
به گزارش شانا، با نصب اين سازه دريايي به وزن 1650 تن و بلندي 75 متر در عمق 68 متري در خليج فارس، كار نصب تمامي پايه هاي سكوهاي فازهاي 6، 7و 8 به پايان رسيده است.
اين در حالي است كه پايه هاي سكوهاي فازهاي 6 و 7 پيش از اين نصب شده و در حال حاضر عمليات حفاري آنها در دست اجرا است.روابط عمومي شركت نفت و گاز پارس اعلام كرد: در بخش دريايي فازهاي 6، 7و8 طرح توسعه ميدان گازي پارس جنوبي 30 حلقه چاه حفاري خواهد شد و گاز توليدي اين سه فاز كه از نوع ترش است با استفاده از 3 خط لوله 32اينچ هر يك به درازاي حدود 100 كيلومتر به پالايشگاه خشكي منتقل و از آنجا با يك لوله 56 اينچ به درازاي 512 كيلومتر براي تزريق به چاه هاي ميدان نفتي آغاجاري به اين منطقه انتقال داده خواهد شد.فازهاي 6، 7و 8 پارس جنوبي كه پالايشگاه آن از نظر وسعت بزرگترين پالايشگاه گازي جهان به شمار مي رود با توليد روزانه 80 ميليون متر مكعب گاز ترش و 120 هزار بشكه ميعانات گازي، همچنين يك ميليون و 200 هزار تن گاز مايع(lpg)در سال در نيمه نخست سال 1385 آماده بهره برداري خواهد شد.