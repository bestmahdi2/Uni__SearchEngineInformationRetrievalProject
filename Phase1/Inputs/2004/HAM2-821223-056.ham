وزير اقتصاد: درباره كمك هاي خارجي براي بازسازي بم بزرگنمايي شده است
وزير امور اقتصادي و دارايي اعلام كرد بخش عمده اي از كمك هاي مالي و وعده هاي مؤسسه ها و كشورهاي خارجي براي بازسازي بم تحقق نيافته و در اين زمينه بزرگنمايي شده است.
طهماسب مظاهري روز پنجشنبه پس از مذاكره و بحث و تبادل نظر با مسئولان جمعيت هلال احمر جمهوري اسلامي ايران در مصاحبه با خبرنگار واحد مركزي خبر افزود: پس از حادثه غم انگيز زلزله بم علاوه بر كمك هاي نقدي و غيرنقدي مردم و برخي از سازمانها و نهادهاي داخلي، بسياري از كشورهاي خارجي و مؤسسه هاي بين المللي و اشخاص حقيقي و حقوقي كشورهاي ديگر براي كمك به بازسازي منطقه زلزله زده بم اعلام آمادگي كردند.
وزير اقتصاد با اشاره به تنوع در كمك هاي اهدايي مردم و نهادها به زلزله زدگان گفت: در مرحله نخست بيشتر كمك ها غيرنقدي و فيزيكي و در راستاي عمليات امداد و نجات بود و بخش زيادي از اين كمك هاي داخلي و خارجي استفاده شده و بخش ديگر پس از ساماندهي در حال استفاده است.
وزير اقتصاد در پاسخ به سئوالي درباره تحقق كمك هاي نقدي كشورها و مؤسسه هايي كه براي بازسازي بم وعده داده بودند گفت بسياري از كشورهاي ديگر و مؤسسه هاي بين المللي وعده هاي زيادي براي كمك نقدي دادند اما به دلايل مختلف اين كمك ها اهدا نشده است.
وي در اين باره افزود: برخي كشورها اعلام كردند براي بازسازي بخش هايي از منطقه زلزله زده بم خودشان وارد عمل مي شوند و اين امر مستلزم تهيه طرح جامع شهر بم است تا در چارچوب اين طرح اين گونه كمك ها مورد استفاده قرار گيرد.
وزير اقتصاد خاطرنشان كرد: كشورهايي كه وعده كمك هاي نقدي داده بودند هنوز به تعهدات خود عمل نكرده اند اما مذاكرات براي ارسال اين كمك ها در جريان است وتوافقات كتبي نيز انجام شده است.
مظاهري به وعده كمك 20 ميليون يورويي دولت اسپانيا اشاره كرد و گفت: اين كمك هنوز دريافت نشده و شرط دولت اسپانيا اين است كه اين كمك به صورت كالا و خدمات باشد.
وزير اقتصاد درباره كمك 400 ميليون دلاري برخي كشورهاي عربي گفت برخلاف تصور اين كمك به صورت وام بلندمدت 25 ساله مي باشد كه هنوز پرداخت نشده است.
وي كمك 200 ميليون دلاري بانك توسعه اسلامي و اعطاي تسهيلات توسط بانك جهاني را از جمله كمك هايي ذكر كرد كه هنوز به مرحله عمل نرسيده است.