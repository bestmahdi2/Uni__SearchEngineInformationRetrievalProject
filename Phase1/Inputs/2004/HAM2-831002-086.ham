نبود بودجه كافي،عمليات ساخت مسكن نيازمندان را متوقف كرده است
مهر: اعتبارات كلي معاونت عمران نسبت به سال گذشته افزايشي نداشته و اين باعث شده تا در حجم عمليات بازسازي، ساخت مسكن و ساختمانهاي حمايتي و... براي نيازمندان كاهش ايجاد شود.
مسعود حسيني معاون مسكن و ساختمان كميته امداد با اشاره به عدم افزايش اعتبارات عمراني كميته امداد در سال 83، گفت: اين اعتبارات نسبت به سال گذشته افزايشي نداشته به همين دليل با توجه به تورم در بخش مسكن باعث شده حجم كار عمليات بازسازي و ساخت مسكن براي نيازمندان همانند گذشته نباشد و دچار افت شود.وي افزود: بودجه بخش عمراني اين نهاد از 2 منبع دولتي و مشاركتهاي مردمي تأمين مي شود به طوري كه 10 درصد از مشاركتهاي مردمي سال جاري، براساس مصوبه شوراي مركزي امداد، به معاونت عمران و مسكن تعلق گرفته است.وي در خصوص ساخت واحدهاي مسكوني در منطقه زلزله زده بم خاطر نشان كرد: در حال حاضر با توجه به فصل سرما و همچنين نزديك شدن به سالگرد وقوع زلزله شهرستان بم عمليات احداث و بازسازي واحدهاي مسكوني از سوي كميته امداد در اين شهر و روستاهاي آن به سرعت پيش مي رود و نسبت به گذشته شتاب بيشتري گرفته است.
معاون مسكن و ساختمان كميته امداد در خصوص وامهاي پرداختي به مردم اين شهرستان تأكيد كرد: قرار بود از سوي دولت به افراد ساكن در شهر بم 6 ميليون تومان و افراد ساكن در روستاهاي زلزله زده 4 ميليون تومان تعلق گيرد كه اين امر نيز در حال انجام است و تعدادي وام را دريافت كرده و برخي ديگر نيز در حال پيگيري مقدمات اين امر هستند.