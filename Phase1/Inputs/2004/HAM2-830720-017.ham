خداحافظ الفي
پايان روز قشنگ بچه ها
60 تصويرگر و نويسنده خارجي درهفته كودك در ايران گرد هم آمدند تا با تصويرگران و نويسندگان ايراني تبادل نظر و گفت وگو كنند
بچه هاي ايراني آماده بازي كردن هستند. هم استعداد دارند و هم علاقه و اين چيزي است كه در ميان بچه ها معمول نيست 
سهيلا بيكلرخاني 
الفي اتكينز در داستان بعدي با كودكي ايراني دوست مي شود. از خوش شانسي گونيلا برگستروم بود كه جشنواره ادبيات اروپا در ايران مصادف شد با جشن هاي هفته كودك. خلاقيت و توانايي بچه هاي ايران او را ذوق زده كرده بود و همينطور چهره آشناي قهرمان قصه هايش در ايران، آنقدر كه قصد كرد داستان بعدي خود را درباره كودكان ايراني بنويسد و البته اين قصد را به زبان هم آورد.
هو هو، چي چي. هوهو، چي چي. پشت لباس هاي يكديگر را گرفته اند تا قطارشان در ميانه راه از هم گسسته نشود. روز جهاني كودك بهانه اي بوده تا كودكان ايراني يك هفته شاد را تجربه كنند. اميرحسين به فرمان مربي به صف با بقيه همكلاسي هايش به ديوار تكيه مي زند.
تا مي گويد 5 سالمه، نيوشا ميان حرف هايش مي دود، 6 سال، ما كلاس پيش دبستاني هستيم. بعد هم با حوصله توضيح مي دهد: اسمم توي شناسنامه فاطمه است ولي توي خانه نيوشا صدايم مي زنند. انگار تازه رازي را كشف كرده باشد... و اميرحسين مي گويد: آمده ايم اينجا خوش بگذرانيم... فيلم نگاه كنيم... آدم ها برايمان تئاتر اجرا كنند... وبازي كنيم. دخترك كنار دستي فاطمه هم جلو مي آيد. اسم من فاطمه است. تئاتر ديديم. خيلي قشنگ بود... لحظه اي ديگر بچه ها يكي يكي جلو مي آيند و مربي يكي يكي آنها را به خط مي كند. قطار دوباره تشكيل مي شود و كودكان هوهو چي چي كنان مركز آفرينش هاي فرهنگي هنري را ترك مي كنند.
تصويري براي يك داستان 
نمي خواهي دل بكني، دنياي ساده آنها مثل آهن ربايي تو را مي كشد. احساسات آنها واقعي است و كم و بيش مثل هم، اهل هركجا كه باشند. كودكان اتريشي، نقاشي هايشان را كشيده اند و محوطه كارگاه را ترك مي كنند. بازيگوشي مي كنند. مربي اتريشي پشت هم كلماتي آلماني بر زبان مي آورد. بالاخره بچه ها رضايت مي دهند. بچه ها، هم حسادت هايشان خيلي قوي تر است، هم دعواهايشان جدي تر. اما باز مي گوييم دنياي ساده و پاك كودكي؟ اين را يكي از مسوولان مركز مي گويد. غرق تماشاي بچه ها شده. كيمياي 3 ساله مانتوي مربي را مي گيرد. خاله،... خاله من كلاغ كشيدم..... چرا كلاغ؟ گفتم شير بكشيد. بچه هاي كوچكتر، 3 تا 5 ساله ها، سوژه هايي مثل شير، فيل يا... را به كمك مربي نقاشي مي كنند. اما كارگاه تصويرگري براي بچه هاي بزرگتر حال و هواي ديگري دارد.
مربي براي هر كدام از بزرگترها يك داستان خوانده و آنها تصويري متناسب با داستان نقاشي مي كنند. اميرمحمد يك قفس زير دريا نقاشي كرده با دوماهي. اين دو بچه رفته اند دريا، ماهي شده اند، اين هم يه قفس شيشه ايه. پدر بچه ها بالا منتظر شونه...
درست روبه روي سالن بزرگ كارگاه تصويرگري، در سالن كتابخانه مركز بچه ها دورميزي نشسته اند و داستان مي نويسند. در اين كارگاه برعكس، بچه ها متناسب با نقاشي، داستان مي نويسند. ليندا كلپس گروبه تصويرگر اتريشي يك هفته است با بچه هاي ايراني كار نقاشي مي كند.در اين يك هفته، كارگاه هايي براي بزرگسال ها هم داشتيم. نويسنده ها، دانشجوها و... نحوه كتاب نويسي را با هم تمرين كرديم.
داستاني جايگزين سيندرلا
بازارچه معاوضه كتاب حسابي داغ است. تو رفتگي راهروي اصلي مركز، فضايي را فراهم آورده تا بچه ها بتوانند در كنار غرفه معاوضه كتاب روي صندلي ها بنشينند و كتاب هايشان را با هم عوض كنند. البته آئين نامه براي معاوضه كتاب طراحي شده. مثلا اينكه كتاب ها نبايد خط خورده يا پاره باشد و بايد به زبان فارسي نوشته شده باشد. اين را مهدي باقري مدير روابط عمومي كانون پرورش فكري كودكان و نوجوانان مي گويد و ادامه مي دهد: در مواردي كه بچه ها نتوانند با هم كنار بيايند، ما مداخله مي كنيم و كتاب بچه ها را به طور رايگان با يكي از كتاب هاي كانون به دلخواه خودشان عوض مي كنيم. به گفته وي قرار است بازارچه هاي معاوضه كتاب در سراسر كشور راه اندازي شود و همچنين به مناسبت هاي مختلف به كودكان و بزرگسالان خدمات ارايه دهد. كتاب سيندرلا روي پيشخوان غرفه جلب نظر مي كند. كهنه است، اما سالم و تميز. معلوم است صاحب آن، با علاقه چندين بار داستان سيندرلا را خوانده و حالا ترجيح داده داستان ديگري را در كتابخانه اش جايگزين كند.
باقري مي گويد: براي اولين بار دو سال گذشته، برنامه جمع آوري اسباب بازي هاي خشن را اجرا كرديم كه در اين برنامه بالغ بر 5 تا 6 هزار اسباب بازي اسلحه و اسباب بازي هاي خشن جمع آوري شد. در قبال اين اسباب بازي ها، كانون يك اسباب بازي فكري آموزشي به بچه ها مي داد. سال دوم بازارچه معاوضه اسباب بازي راه اندازي شد كه تا وقتي بزرگترها در اين معاوضه مداخله نمي كردند، مشكلي ايجاد نمي شد. در اين بازارچه هم، براي تشويق بچه هاي كانون، هديه اي به آنها مي داد. امسال هم بازارچه معاوضه كتاب راه اندازي شد.
اين بازارچه حتي مورد توجه ميهمانان خارجي هم قرار گرفت.
كارگردانان اروپايي، بازيگران كوچك ايراني 
گذشته از غرفه تعويض كتاب، سالن آمفي تئاتر مركز هنوز پر از بچه هايي است كه به تماشاي تئاتر اي ايران نشسته اند. اين تئاتر در هفته كودك هر روز در دو نوبت اجرا شد و هر نوبت حدود 650 كودك به تماشاي آن نشستند. اود برتي سول كارگردان و بازيگر اتريشي به همراه تيم اتريشي به ايران آمده تا با آموزش تئاتر به بچه هاي ايراني نمايش آنان را كارگرداني كند. متن اين نمايش ها اروپايي است و بازيگران آن كودكان ايراني كه توسط كارگردان هاي اروپايي هدايت مي شوند. سول مي گويد: بچه هاي ايراني آماده بازي كردن هستند. هم استعداد دارند و هم علاقه و اين چيزي است كه در ميان بچه ها معمول نيست.
اغلب هنرمندان و نويسندگان اروپايي ميهمان در جشنواره به توانمندي بچه هاي ايراني به عنوان يكي از ويژگي هاي بارز آنها اشاره مي كنند. يكي از مربي هاي ايراني مي گويد: نقاشي بچه هاي ايراني و خلاقيت آنها در ارايه موضوعات مختلف، تصويرگرهاي اروپايي را حيرت زده كرده بود.
كليك، بازي
مريم كوچولو چنان غرق آموزش هاي مربي شده كه حضور ما را در كنارش حس نمي كند، عكس ها به راحتي گرفته مي شود. مربي توضيح مي دهد: وقتي وارد برنامه شديد، اينجا كليك كنيد. چند دختر و پسر بچه 5-4 ساله به دقت به سخنان مربي گوش مي كنند تا بازي با رايانه را بياموزند. در اين سالن بچه ها مي توانند ساعتي بازي هاي فكري رايانه اي را تمرين كنند. به گفته مربي، اين بازي ها همه بازي هاي غير خشن هستند و درسايت كانون نيز براي استفاده بچه ها قابل دسترسي است. بخشي از بازي هاي سرشار از خشونت و اضطراب حذف شده. البته ما سعي مي كنيم به بچه ها نگوييم كدام بازي خوب است و كدام بد، بلكه بازي ها را نشان مي دهيم، ببينند كدام بهتر است.
به گفته مهدي باقري در كار با بچه ها، آموزش غير مستقيم از آموزش مستقيم بهتر جواب مي دهد.
دنياي قشنگ كودكي
60 تصويرگر و نويسنده خارجي درهفته كودك در ايران گرد هم آمدند تا با تصويرگران و نويسندگان ايراني تبادل نظر و گفت وگو كنند.
نويسنده هلندي هنوز با بچه هاي ايراني مشغول تمرين نويسندگي است. يك خرس كوچك، كتاب به دست و چتر برسر، سر در كتابش فرو برده. 15-10 كودك ايراني قصه هايشان را درباره خرس كوچولو به دست نويسنده هلندي داده اند. تعدادي از نوشته ها را مترجم برايش خوانده و او از جذابيت قصه ها و خلاقيت بچه ها مي گويد: تعدادي از داستان هاي شما انتخاب و چاپ مي شود، فكر مي كنم اين اولين باري باشد كه قصه شما چاپ خواهد شد.
بچه ها ذوق مي كنند. اما نه ذوقي غير متعارف مانند بزرگسالان. با نويسنده هلندي خداحافظي مي كنند و خوشحال از تمام شدن ساعت كارگاه نويسندگي با سرعت دنبال بازيگوشي هايشان مي روند.
مركز پر از بچه هاي شيطان و كوچولو است  كه آمده اند به قول امير حسين خوش بگذرانند. صداي باقري هنوز در گوشم زنگ مي زند: 16 مهر و هفته كودك بهانه اي است كه جامعه و خانواده ها و دولتمردان را متوجه كودكان كنيم تا جامعه متوجه شود، آنجور كه بايد و شايد در حق كودكان كاري انجام نشده، دنياي اينها آنقدر قشنگ و زيبا است.
دختر كوچولو با سر از بالاي آبراه وسط راهروي مركز به پايين سر مي خورد. پسر كوچولو بي توجه به دخترك از همان آبراه بالا مي رود. ميانه راه به هم مي رسند و بدون برخورد از كنار هم رد مي شوند. بي دعوا و گفت وگو؛ دنياي قشنگي است، دنياي كودكان.