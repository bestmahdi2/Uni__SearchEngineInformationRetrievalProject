آخرين تسهيلات تحصيلي دانش آموزان بم اعلام شد:
افزايش سقف سني تحصيل و ورود بدون شرط معدل به مدارس نمونه دولتي
دبيركل شوراي عالي آموزش و پرورش با اعلام آخرين تسهيلات تحصيلي دانش آموزان بم، از افزايش سن مجاز تحصيل آنها خبر داد و گفت: سال تحصيلي دانش آموزاني كه شرايط ارتقا را در سال جاري كسب نكنند، «وقفه تحصيلي» محسوب و بر سقف سني مجاز تحصيل روزانه آنها يك سال افزوده مي شود.
مهندس مهدي نويد ادهم در گفت وگو با ايسنا همچنين اعلام كرد: شرط حداقل معدل شركت در آزمون ورودي مدارس نمونه دولتي براي دانش آموزان بم حذف شد.
وي با بيان اين كه پذيرفته شدگان با توجه به ظرفيت و سهميه ساير شهرستانها به واحدهاي نمونه دولتي تابعه معرفي خواهند شد، افزود: شرط كسب حدنصاب نمره براي ادامه تحصيل دانش آموزان بم در مدارس نمونه دولتي طي سال تحصيلي جاري همانند مدارس عادي است. نويد ادهم همچنين اعلام كرد: براي دانش آموزان موضوع اين مصوبه، تبصره 2 ذيل ماده 18  آيين نامه امتحانات دوره ابتدايي و راهنمايي تحصيلي در سال جاري لحاظ نخواهد شد.
به گفته وي، براي تشكيل پرونده تحصيل اين دسته از دانش آموزان، آخرين كارنامه تحصيلي آنان كه از سيستم رايانه سازمان آموزش و پرورش كرمان يا شهرستان بم اخذ و تاييد مي شود، ملاك خواهد بود. دبيركل شوراي عالي آموزش و پرورش همچنين گفت: ادامه تحصيل دانش آموزان بم در مدارس نمونه دولتي - كه اكنون به دليل بروز زلزله در مدارس عادي مشغول به تحصيل شده اند - در سال تحصيلي آينده نيز بلامانع است.
وي در ادامه افزود: به منظور ايجاد تسهيلات مناسب براي دانش آموزان و داوطلبان  آزاد مناطق زلزله زده استان كرمان بويژه شهرستان بم، شوراي عالي آموزش و پرورش به تمامي دانش آموزان و داوطلبان آزاد پايه سوم متوسطه كه مشمول ضوابط شركت در امتحان نهايي دي ماه 82 بوده اند(اعم از اين كه در امتحانات مربوط شركت كرده يا غيبت داشته اند)اجازه داد كه در امتحان نهايي كه ويژه اين گونه افراد در اسفند ماه 82 برگزار مي شود شركت كنند. وي گفت: تمام دانش آموزان و داوطلبان آزاد پايه سوم متوسطه كه باقيمانده دروس آنها از دروس غيرنهايي است، مجازند برابر ضوابط مربوط در امتحان اسفند ماه 82 شركت كنند. نويد ادهم با بيان اين كه نمرات مأخوذه دانش آموزان در اسفند ماه 82 به عنوان نمره آن درس يا دروس براي نوبت دي ماه منظور مي شود،  افزود: سازمان آموزش و پرورش استان كرمان با هماهنگي دستگاه متولي، آزمون استانداردهاي مهارت را برگزار خواهد كرد.
دبيركل شوراي عالي آموزش و پرورش در پايان گفت و گو با ايسنا اظهار داشت: در صورتيكه دانش آموزان موفق به شركت در امتحانات اسفند ماه 82 نشوند، مجاز به شركت در امتحانات خرداد يا شهريور ماه 83 بوده و در صورت كسب شرايط قبولي، به عنوان قبول نوبت قبلي محسوب مي شوند.
20 هزار واحد پيش ساخته براي زلزله زدگان بم ساخته مي شود
معاون  هماهنگي  امور عمراني  وزارت  كشور گفت : حدود 20 هزار واحد مسكوني پيش  ساخته  با سازه هاي  سبك  براي  زلزله  زدگان  بم  ساخته  مي شود.
«محمد حسين  مقيمي » جمعه در نشست  مسئولين  ستادهاي  معين  بازسازي  بم افزود: اسكان  موقت  زلزله زدگان  بم  دراين  واحدها تا 15 فروردين  سال  آينده  به  پايان  مي رسد.
وي  گفت : 5600 واحد از اين  تعداد توسط بنياد مسكن ، 5600 واحد توسط وزارت  دفاع ، 6000 واحد توسط بخش  خصوصي ، 1000 واحد توسط استانداري  تهران  و 1000 واحد توسط كشور تركيه  در اردوگاه هاي  در نظر گرفته  شده  ساخته  مي شود.معاون  هماهنگي  امور عمراني  وزارت  كشور اظهارداشت : زلزله زدگان  به  مدت دو سال  در واحدهاي  مزبور كه  در اردوگاه هاي  بزرگ ، اردوگاه هاي  محله اي  ويا نزديك  خانه هاي  آنان  ساخته  مي شود اسكان  خواهند داشت .
بهزيستي،مددكاران خود را از بم فراخواند!
به رغم اينكه هنوز مردم بم در سرگرداني به سر برده و كمبود متخصص روانكاو براي آسيب ديدگان و فيزيوتراپيست براي معلولان ضايعه نخاعي به چشم مي خورد، اما ستادهاي مستقر بهزيستي در شهرستان بم يكي پس از ديگري شهر را ترك مي كنند.
رئيس انجمن مددكاري ايران در گفتگو با خبرگزاري مهر با بيان اين مطلب گفت: از نخستين هفته پس از وقوع زلزله بم اين شهرستان به 12 منطقه تقسيم و قرار شد تا هركدام از استانهاي معين خدمات رساني كاملي را به منطقه تحت پوشش خود ارائه دهند اما متاسفانه نه تنها هيچ اقدام جدي در اين زمينه ديده نمي شود و مردم همچنان در سرگرداني به سر مي برند بلكه ستادهاي معين مستقر در بم نيز يكي پس از ديگري منطقه را ترك مي كنند.
دكتر مصطفي اقليما با بيان اينكه 6 استان معين بدون انجام دادن هر گونه اقدام خاصي منطقه را ترك كرده اند، اظهار داشت: ساير نيروها نيز در حال ترك منطقه هستند.
وي ضمن انتقاد از بهزيستي به عنوان يكي از نهادهاي حمايتي اظهار داشت: سازمان بهزيستي نيز از همان روزهاي نخست موظف شد تا براي ساماندهي به وضعيت جامعه هدف خود تمام بهزيستي استانها را به عنوان استان معين بسيج كند اما متاسفانه خدمات رساني مطلوبي در اين زمينه انجام نمي شود و در هركدام از چادرهاي بهزيستي تنها چند روانشناس و مددكار نشسته اند كه به دليل كمبود امكانات، جز صحبت كردن كاري براي انجام ندارند.اقليما به مشكل كمبود متخصص فيزيوتراپ اشاره كرد و اظهار داشت: اين حادثه تعداد زيادي معلول ضايعه نخاعي بر جاي گذاشته كه براي اين همه تنها يك متخصص فيزيوتراپي از شيراز آمده است و مردم آنجا به شدت از مشكل كمبود متخصص فيزيوتراپي و مددكاري براي درمان و همچنين ساير امكانات مانند مواد غذايي و تلفن رنج مي برند.