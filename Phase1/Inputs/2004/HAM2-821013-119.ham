آموزش در جهان
آغاز تدريس زبان كردي در تركيه
فضاي كلاس، با تصوير آتاتورك كه با لبخندي به شاگردان كلاس خيره شده بود، كسل كننده به نظر مي رسيد. اين كلاس به منزله انجام تعهدات تركيه در قبال اصلاحات دموكراتيك و روزنه اميدي براي راه يابي اين كشور به مذاكرات به تأخير افتاده اي است كه خاص ورود به اتحاديه اروپا است.
به گزارش رويتر از زماني كه تركيه، محدوديتهاي آموزشي و منع پخش برنامه ها به زبان كردي را براي مهمترين اقليت قومي خود(كردها)آزاد اعلام كرده است، «باتمان»، شهر آرام و ساكت جنوب شرقي تركيه شاهد برگزاري اولين كلاس 30 نفره به زبان كردي است. اين زبان پيش از اين رسماً توسط دولت تركيه تحريم شده بود. دولت تركيه كه براي حفظ ميراث آتاتورك يعني دولتي سكولار، متمركز و قدرتمند قسم خورده است، بيم آن دارد كه چنين اصلاحاتي، وحدت ملي را خدشه دار كند و آتش خشونت جدايي طلبان بخش كردنشين جنوب شرقي اين كشور را دوباره شعله ور سازد.
آيدين يونس كه كلاس 17 روزه او بخشي از يك جشنواره فرهنگي هنري را تشكيل مي دهد، مي گويد: «اين كلاس نويدي است براي آيندگان، روز اول كه اين كلاس تشكيل شد، احساس وصف ناشدني داشتيم، ما خواستار ادامه آن هستيم. برداشتن منع آموزش زبان كردي تصميم خردمندانه اي بود كه از جانب دولت اتخاذ شد.»
تركيه كه خواستار عضويت در اتحاديه اروپا است براي تكميل برنامه اصلاحات سياسي خود تلاش مي كند، اصلاحاتي كه اعطاي حقوق فرهنگي بيشتر به اقليتهاي قومي را شامل مي شود تا بدين وسيله مقامات بروكسل را براي آغاز مذاكرات جهت پيوستن به اتحاديه اروپا ترغيب نمايد.
اتحاديه اروپا در صدد بررسي پيشرفتهاي تركيه در اجلاس دسامبر 2004 است كه احتمالاً پس از آن براي آغاز مذاكرات تصميماتي اتخاذ شود. عليرغم موفقيت دولت و پارلمان تركيه در پيشبرد اقدامات اصلاح طلبانه، مقامات اتحاديه اروپا براي تحقق كامل اين اصلاحات اصرار مي ورزند؛ چرا كه به عنوان مثال آموزش زبان كردي به دليل كاغذبازي و كمبود معلمين آموزش ديده هنوز رسماً آغاز نشده است.
زبان كردي يكي از شاخه هاي زبان هاي هند و اروپايي است وگرچه حاوي واژه هاي تركي، عربي و فارسي است اما هيچگونه وابستگي به زبان تركي ندارد. كردها حدود 12 ميليون از 70 ميليون نفر جمعيت تركيه را تشكيل مي دهند.
آزاديخواهان تركيه و طرفداران حقوق بشر در اين كشور معتقدند كه آزادي كردها در استفاده از زبان مادري خود باعث مي شود تا كشور به سوي داشتن فضايي باز و جامعه اي كثرت مدار شوق و اشتياق مبارزان خواستار برپايي يك دولت كرد مستقل كاهش يابد.
دولت به اصطلاح «ژرف انديش» تركيه كه به داشتن ارتشي قدرتمند، سرويس امنيتي، قوه قضائيه و رياست جمهوري توانمند به خود مي بالد، هنوز هم تا اجراي كامل اين اصلاحات راه درازي در پيش دارد.
آنها به حزب اعتدال و توسعه، به علت داشتن گرايش هاي اسلامي، با بي اعتمادي مي نگرند و معتقدند برنامه اصلاحي پيشنهادي اتحاديه اروپا كه شامل تقويت آزاديهاي مذهبي است تركيه را از الگوي سكولار آتاتورك دور مي سازد.
تركيه همچنان دغدغه درگيري با جدايي طلبان را دارد. درگيري هايي كه از سال 1984 به رهبري حزب كارگران كردستان به راه افتاد و تاكنون بيش از 30000 نفر كه اكثريت آنها كرد هستند در اين درگيري كشته شده اند.
ترجمه: مرضيه فاضل نيا