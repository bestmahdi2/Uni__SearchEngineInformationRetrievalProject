همزمان با تدوين پروتكل نظام ساماندهي معتادان خياباني
تعداد 19 مركز كاهش آ سيب اعتياد ايجاد مي شود
ايسنا: رئيس اداره پيشگيري و سوء مصرف مواد وزارت بهداشت و عضو كميته كشوري طرح كاهش آسيب معتادان از تدوين پروتكل اجرايي نظام ساماندهي معتادان خياباني سخت دسترس خبر داد. محسن وزيريان در اين باره توضيح داد: راه اندازي 10 پايگاه dic تا پايان امسال در تهران شامل 4 مركز در محدوده دانشگاه علوم پزشكي تهران، 3 مركز در محدوده دانشگاه علوم پزشكي شهيد بهشتي و 3 مركز در محدوده دانشگاه علوم پزشكي ايران و 9 مركز در شهرستانها يكي از اهداف اين پروتكل است.
وي به كثرت معتادان خياباني در شهرهاي بزرگ اشاره كرد و اظهارداشت: از برنامه هاي امسال وزارت بهداشت، گسترش اين مراكز در شهرهاي بزرگ تهران، شيراز، كرمانشاه و مشهد است و در صورت وجود امكانات مالي شهرهاي كرمان، اهواز و اصفهان را نيز پوشش خواهيم داد.
وي در ادامه با بيان اين كه از كل 60 ميليارد تومان بودجه ستاد مبارزه با مواد مخدر براي اجراي طرح كمك رساني به معتادان خياباني، 3 ميليارد و 200 ميليون تومان آن به وزارت بهداشت اختصاص يافته است، خاطرنشان كرد: اين بودجه براي كليه فعاليت هاي درماني، پيشگيري و كاهش آسيب در اختيار وزارت بهداشت و دانشگاههاي علوم پزشكي سراسر كشور قرار گرفته است، كه از اين ميزان، 1 ميليارد و 200 ميليون تومان آن صرف برنامه هاي كاهش آسيب، شامل درمان با متادون، تاسيس درمانگاههاي متادون، راه اندازي پايگاههاي dic و برنامه هاي كمك رساني به معتادان خياباني(out reach)مي شود.
به گفته وزيريان، در اين درمانگاهها، دارو ابتدا به صورت روزانه و بعد از مدتي به صورت هفتگي به معتاد داده مي شود، ولي اگر فرد آمادگي دريافت نداشته باشد سهميه 2 تا 3 روز به وي تحويل داده مي شود.
وي با بيان اين كه در معتادان بي خانمان، متادون بايد در حضور پزشك و پرستار مصرف شود، تصريح كرد: امسال 600 ميليون تومان براي گسترش درمانگاههاي متادون در سراسر كشور اختصاص داده ايم كه از اين ميزان 300 ميليون تومان فقط براي ايجاد درمانگاههاي متادون براي معتادان خياباني اختصاص يافته است؛ زيرا اين دسته از معتادان داراي رفتارهاي پرخطر تزريقي و بيشتر در معرض ابتلا به hiv/ ايدز قرار دارند.
عضو كميته كشوري طرح كاهش آسيب معتادان با بيان اين كه 580 ميليون تومان نيز براي راه اندازي مراكز كاهش آسيب گذري(dic)و برنامه هاي كمك رساني به معتادان خياباني(out reach)اختصاص داده شده است، به ايسنا گفت:  از آنجا كه معتادان خياباني كمتر به كلينيك هاي متادون مراجعه مي كنند لذا سيستمي راه اندازي شده كه نيروي بهداشتي و سازمانهاي غيردولتي به سراغ معتادان خياباني رفته و خدمات بهداشتي - درماني را ارائه كنند.
وي با اشاره به تجربه موفق راه اندازي مراكز گذري(d ic)و كمك رساني به معتادان خياباني(out reach)طي 11 ماه گذشته در منطقه دروازه غار يادآور شد:  در اين طرح آزمايشي، 1800 معتاد خياباني شناسايي شدند در حالي كه تخمين زده مي شد چيزي حدود 2500 معتاد خياباني در منطقه حضور داشته باشند؛ همچنين حدود 40 هزار سرنگ استريل توزيع و 200 معتاد با متادون تحت درمان قرار گرفتند و از خدمات بهداشتي ديگري نظير استحمام، پوشاك و تغذيه مختصري نيز برخوردار شدند.
به گفته عضو كميته كشوري طرح كاهش آسيب معتادان، پس از اجراي اين برنامه پايلوت، 70 درصد ميزان دستگيري و وقوع جرم در افراد تحت درمان با متادون كاهش يافت.
دكتر وزيريان در پايان يادآور شد: شهرداري تهران نيز در نظر دارد 40 پايگاه براي طرح كمك رساني به معتادان خياباني اختصاص دهد كه در اين صورت وزارت بهداشت، درمان و آموزش پزشكي 10 مركز و سازمان بهزيستي نيز چندين مركز را راه اندازي خواهد كرد.