دوئل(احمدرضا درويش)
حماسه و شعر
نمايش فيلم دوئل در سينماي مطبوعات سالن را پر كرد. واكنش ها نسبت به اين فيلم مثبت به نظر مي رسد. بله، 130 دقيقه منتقدنشاني كار كوچكي نيست!
top 10
ياور ازغندي 
سه سال پيش، احمدرضا درويش از خبرنگاري كه مي خواست خبر ساخته شدن «دوئل» را در يك روزنامه عصر چاپ كند خواست كه فعلا دست نگه دارد. او از چند ماه پيش كار روي فيلمنامه دوئل را شروع كرده بود و دلش مي خواست آن را در شرايط ايده آل اش بسازد و آن روز تابستاني به دليل مهيا نشدن شرايط مورد انتظارش تصميم گرفته بود كه فعلا از ساخت آن صرف نظر كند. اما او در اين مدت، كار روي فيلمنامه «دوئل» را ادامه داد حتي زماني كه پروانه ساخت «حكم جلب» را گرفته بود و مي خواست پيش از «دوئل» آن را جلوي دوربين ببرد. در همان زمان بود كه ناگهان شرايط ساخته شدن «دوئل» فراهم شد و چند سرمايه گذار دولتي و غيردولتي براي مشاركت در  آن اعلام آمادگي كردند. به اين ترتيب پرونده «حكم جلب» كه اگر ساخته مي شد فيلم سياسي واكنش برانگيزي نسبت به شرايط آن زمان از كار در مي آمد، براي هميشه بسته شد. درويش و شركايش در «موسسه فرهنگ تماشا» به سرعت، مراحل پيش توليد فيلم را كه دست كم شش ماه زمان لازم داشت آغاز كردند. امير اثباتي به عنوان مدير و طراح هنري فيلم براي ساختن دكورها و آكساسوار مورد نياز در اطراف ايستگاه متروكه اي در جاده ساوه مامور شد. طراحي ها انجام شد، ماكت ها ساخته شد و عمليات ساخت دكورها آغاز شد. هر روز چندين كاميون حامل آهن پاره هاي بازمانده از جنگ و نخل هاي خشكيده و سر بريده از جنوب كشور، راهي جاده ساوه مي شدند تا دكورهاي انبوه فيلم ساخته شود. همزمان، عمليات خاك برداري وخاك ريزي آغاز شد و در استان خوزستان هم برخي دكورهاي فيلم به عنوان لوكيشن رزرو ساخته شد تا در صورت سرد شدن هوا در تهران يا بارش برف و باران به مدت زياد، گروه بتواند به سمت جنوب حركت كند و صحنه هاي ديگري را در هواي آفتابي آنجا فيلمبرداري كند. انتخاب بازيگر، يكي از دشوارترين و پرحاشيه ترين مراحل پيش توليد فيلم بود، به جز محمدرضا فروتن كه درويش، هنگام نوشتن فيلمنامه، او را براي نقش زينال در نظر گرفته بود، كار انتخاب بازيگران نقش هاي ديگر آغاز شد اما بزرگترين دشواري كار، زمان طولاني فيلمبرداري بود كه دست كم هشت ماه پيش بيني شده بود. به اين ترتيب هديه تهراني، نامزد اصلي بازي در نقش اول زن فيلم نتوانست در اين پروژه حضور داشته باشد و ترجيح داد به همراه پرويز پرستويي به عنوان بازيگر ميهمان در صحنه كوتاهي از فيلم، جلو دوربين برود. نامزد بعدي اين نقش پريوش نظريه بود كه فورا جايگزين شد. براي نقش اسكندر، يعني «آدم بده»ي فيلم، درويش به سعيد راد فكر كرده بود و بالاخره هم توانست اجازه بازي او را كه تازه از سفري ده ساله به خارج از كشور به ايران بازگشته بود، بگيرد. راد بسيار پيش از شروع فيلمبرداري تمرين هاي خود را براي ارايه هر چه بهتر اين نقش چالش برانگيز آغاز كرد. چون مهم ترين نكته در بازي راد اين بود كه او براي نخستين بار بازي در فيلمي را تجربه مي كرد كه صدا برداري اش سر صحنه انجام مي شد. در شرايطي كه تركيب بازيگران فيلم در حال كامل شدن بود، محمدرضا فروتن كه ماه ها به خاطر بازي در «دوئل» انتظار كشيده بود و به چند پروژه از جمله «اشك سرما» پاسخ منفي داده بود به دليل عدم توافق مالي با تهيه كنندگان از بازي در اين فيلم انصراف داد و بحران تازه اي در دفتر «فرهنگ تماشا» پديد آمد. با بازيگران زيادي مذاكره شد و از بسياري، تست گريم و بازي گرفتند. بازيگر نقش زينال علاوه بر توانايي در ارايه بازي هايي با حس هاي متفاوت و گاه متضاد بايد اين قابليت را مي داشت كه دو گريم با فاصله زماني بيست ساله روي صورتش بنشيند. يعني از جوان بيست و چند ساله صحنه هاي آغازين فيلم به مرد در هم شكسته و تازه از اسارت آزاد شده چهل و چند ساله اي تغيير چهره دهد. بالاخره به رغم برخي مخالفت ها و آهنگ مخالف زدن ها احمدرضا درويش، پژمان بازغي را كه از تلويزيون آمده بود انتخاب كرد و تا پايان هم پاي انتخابش ايستاد. بالاخره با قطعي شدن تركيب بازيگران و آماده شدن دكورها، گروه خود را براي شروع فيلمبرداري آماده مي كرد. بالاخره انتظارها به پايان رسيد و با ورود دوربين فيلمبرداري مدرني كه به شركتي در آلمان سفارش داده شده بود فيلمبرداري به مديريت بهرام بدخشاني آغاز شد. بدخشاني تا هشت ماه بعد كه به دليل سقوط تيرآهني روي پايش در حاشيه فيلم، خانه نشين شد در تمام صحنه ها حضور داشت و از آن پس دستياران اش كار او را ادامه دادند.
جلوه هاي ويژه و صحنه هاي با شكوه فيلم با حوصله و وسواس، فيلمبرداري مي شد و اگر لازم بود تا رسيدن به نتيجه مطلوب بارها آن را تكرار مي كردند تا «پرهزينه ترين فيلم تاريخ سينماي ايران» يكي از بي نقص ترين و جذاب ترين آنها هم باشد.
اما همه اين دوندگي ها و هزينه كردن ها براي چه بود؟ واقعيت اين است كه صاحبان فيلم به دليل خساست در ارايه اطلاعات، تصويري واقعي از فيلم خود در افكار عمومي ارايه نداده اند. آنها در ازاي دريافت درخواست عكس و مصاحبه، محقق شدن اين امر را به چاپ عكس در صفحه اول آن نشريه مشروط مي كردند تا به اين ترتيب فيلم خود را هر چه با شكوه تر جلوه دهند و البته اين ترفند تبليغاتي تا امروز كه هنوز كسي فيلم را نديده بسيار كارگر افتاده است و علاقه مندان جدي سينما و سينماگران ايران به شدت تشنه ديدن اين فيلم هستند. با اين وصف و با توجه به علاقه مندي ها و ذهنيت احمدرضا درويش، همانطور كه يكي از دوستان نويسنده اش در تنها مطلب جامعي كه درباره فيلم در مطبوعات چاپ شده اشاره كرده بود، «دوئل» درباره رزمنده اي است كه پس از سال ها اسارت و بازگشت به ميهن با فضاي ديگري مواجه مي شود كه هيچ انتظار ديدن اش را نداشته است. او پيش از اسارت در كشاكش به دست آوردن گاوصندوق باارزشي با آدم هايي آشنا شده بود كه حالا علاوه بر گاوصندوق خيلي از چيزهاي ديگر را هم در دست گرفته اند و به اين ترتيب او تصميم مي گيرد از آخرين چيزهاي باقي مانده پاسداري كند. لحن شاعرانه فيلم از همان خلاصه داستانش معلوم است و با توجه به ساير فيلم هاي درويش مي توان حدس زد كه «دوئل» يك فيلم حماسي شاعرانه است كه بي آنكه مرثيه سرايي كند بر ارزش هاي از دست رفته مي گريد. درست مثل خود احمدرضا درويش و فيلم هايش: كيميا، سرزمين خورشيد، متولد ماه مهر و دوئل.