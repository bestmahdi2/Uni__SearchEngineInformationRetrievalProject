گزارش نگاهي به اجراي حسين عليزاده و گروه هم آوايان در ايلام
فضاي انس و دوستي
همه چيز از بهار 83 شروع شد. زماني كه بچه هاي كانون موسيقي دانشگاه ايلام، از طريق كانون موسيقي دانشگاه تهران، خواستار حضور حسين عليزاده در اين شهر كوچك مرزي شدند. شهري كوچك در غرب ايران كه آثار بازمانده از جنگ و محروميت هنوز در آن هويداست. يك خيابان اصلي و دو رديف فروشگاه در طرفين ساختار اصلي شهري است كه دانشگاه ايلام در آن قرار دارد. و عليزاده مي پذيرد. بدون تشريفات و بي ادعا به اتفاق دو نفر از بچه هاي كانون تهران به ايلام مي آيد. محفلي صميمي و دوستانه و گرماي حضور هنرمندي برجسته، فضا را به فضاي انس و دوستي مبدل ساخته است. دانشجويان، لبريز از احساسات و شور و شوق به اين ديدار بسنده نمي كنند. آنها عليزاده را مي خواهند و موسيقي اش را. و اين بار هم او مي پذيرد. در سكوت و به دور از هياهو، تمرينات با گروهي از هنرمندان جوان كه برخي از آنها از شاگردان قديمي استاد هستند آغاز مي شود. شهر كوچك است. استطاعت مالي مردم اندك و هزينه ها بسيار. اما شور و شوق غالب مي شود تا ديگران به ياري بشتابند و عليزاده پيش شرط مي گذارد: «كليه عوايد حاصل از كنسرت بايد صرف امور انسان دوستانه و امور خيريه در استان ايلام شود.» شادي بچه هاي ايلام از اين همه لطف و مهرباني سرشار مي شود. 15، 16 و 17 مهرماه، آمفي تئاتر آيت ا... حيدري دانشگاه ايلام پذيراي عليزاده و همراهاني است كه تحت عنوان گروه هم آوايان گردهم آمده اند. محمدرضا ابراهيمي(عود)، علي صمدپور(دمام، كوزه، آواز)، علي بوستان(شورانگيز)، بهزاد ميرزايي(تمبك و دف)نوازندگان گروه اند. جالب آنكه براي نخستين بار با نيما و صبا عليزاده _ فرزندان استاد _ روبه رو مي شويم. نيما(رباب)و صبا(كمانچه)مي نوازد. عليزاده در جايي درمورد آ ثار اخير خود با شجريان و كلهر درمورد كمانچه نوازي كلهر نوشته بود: «احساس مهار نشده كيهان». به نظر مي رسد اين احساس به صبا درحال انتقال است. چه او با احساسي سرشار و توام از ظرافت مي نواخت. اين گروه را هورشيد بياباني، پوريا اخواص، مريم گلزاري، سپيده مشكي و حسين بهاربين به عنوان آواز و هم خوان همراهي مي كردند.
بخش اول در بيات اصفهان و شوشتري با مقدمه اي از عليزاده آغاز شد. تصنيف گلبانگ سربلندي، بيا تا گل برافشانيم، آواز پرنده ها، آواز شوشتري و تصنيف پروانه شو مجموعه اين بخش بودند. در اين قسمت ساخته هاي جديد اين هنرمند همان شوري را ايجاد مي كردند كه تصانيف خاطره انگيزي چون بيا تا گل برافشانيم(شوشتري)در مجموعه راز و نياز. شايد اين شور چندان بي دليل هم نبود كه عليزاده «شورانگيز» مي نواخت. سازي ابداعي با طنين جذاب گرم و خوش نوا. پس از استراحتي كوتاه بخش دوم در بيات كرد آغاز شد. «چندان كه گفتم غم با طبيبان» آغازگر بخش دوم پس از يك مقدمه سازي بود. اين قطعه را نخستين بار در رثاي مرحوم سيد نورالدين رضوي سروستاني در تالار وحدت و با صداي همايون شنيده بوديم. پس از اجرا در كاست بي تو به سر نمي شود، اين بار با گروه هم آوايان، حال و هواي تازه اي در اثر ظهور كرده بود تا يكبار ديگر آن را شنيدني تر سازد.
دل ديوانه، نغمه جانسوز و بزن آن زخمه ديگر قطعات و نغمه هاي اين بخش را تشكيل دادند. اگرچه سطح موسيقي و ساخته هاي عليزاده، نيازي به شرح و بسط ندارد، اما اين اجرا نيز در كنار چهره هاي جوان، بسيار جدي و در سطحي مملو از شأن و اعتبار اين هنرمند اجرا شد. اي بسا دانشجويان غيربومي ايلام، آرزو مي كردند كه اي كاش اين كنسرت در شهر آن ها هم برگزار شود. اما آنچه بيش از اجرا جلب توجه مي كند، حضور اين هنرمند در اين شهر و دميدن روح و جاني تازه بر پيكره و سيماي شهر بود. اين حضور به نوعي گرما و تكاپويي را سبب شد كه نه تنها جامعه هنري و اهل موسيقي كه مردم شهر را دربر مي گرفت.
بي ترديد اين حضور پرمعناست. بي شك اين حضور ستودني است.
بي اغراق اين حضور تاثيرگذار است. هنرمندان موسيقي ايلام در مقابل اين حركت انساني، تنها مي توانند سپاس و ستايش خود را بدرقه راه هنرمندي كنند كه همواره مسيري نو مي جويد، در هنر و در زندگي اش.