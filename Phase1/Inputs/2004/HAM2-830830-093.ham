گفت و گوها براي تهيه پيش نويس قطعنامه وين آغاز شد
مهر: سفراي 3 كشور اروپايي در مقر آژانس بين المللي انرژي اتمي  گفتگوهاي خود درباره پيش نويس قطعنامه شوراي حكام درباره پرونده هسته اي جمهوري اسلامي  را آغاز كرده اند. با آنكه جلسه تكنيكي شوراي حكام از روز دوشنبه و نيز نشست اصلي درباره ايران روزهاي پنجشنبه و جمعه برگزار خواهد شد، اما سفراي آلمان، انگليس و فرانسه اين رايزني ها را از روز گذشته در وين آغاز كرده اند. همزمان با اين موضوع، هيات نمايندگي آمريكا هم با تركيب اصلي خود در مقر آژانس مستقر شده است.
سخنگوي اين هيات نيز دائما با خبرنگاران رسانه هاي غربي در حال گفتگوست؛ اما اين در حالي است كه اين خبرگزاري ها هيچ خبر رسمي و خاصي را به نقل از وي، طي روزهاي گذشته منتشر نكرده اند. سفراي برلين، لندن و پاريس اين گفتگوها را در طبقه سوم آژانس و هيات آمريكا اين رايزني ها را در طبقه هفتم دنبال مي كنند. هيات جمهوري اسلامي ايران هم در حال حاضر در حال شكل گيري است؛ هم اكنون پيروز حسيني سرپرست نمايندگي دائم كشورمان نزد آژانس در جلسات رسمي و غير رسمي  وين شركت دارد. دكتر علي اصغر سلطانيه معاون مدير كل امور سياسي بين الملل وزارت امور خارجه جمهوري اسلامي  كه اولين نماينده دائمي جمهوري اسلامي  ايران نزد آژانس بين المللي انرژي اتمي در سالهاي 66-1361 بوده است نيز در وين به  سر مي برد.