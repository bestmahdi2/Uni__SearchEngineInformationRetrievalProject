در مراسم روز جهاني بهداشت اعلام شد:
حوادث هر سال 48 هزار قرباني در ايران مي گيرد
گروه اجتماعي: مراسم روز جهاني بهداشت و برنامه هفته سلامت صبح ديروز با سخنراني رئيس مجلس شوراي اسلامي و حضور شماري از سفرا، وزرا و مسئولان كشوري در سالن اجلاس سران كنفرانس اسلامي برگزار شد.
به گزارش خبرنگار ما در اين مراسم حجت الاسلام والمسلمين كروبي رئيس مجلس شوراي اسلامي طي سخناني به دستور و تأكيد اسلام براي تأمين سلامتي شهروندان اشاره كرد و گفت: بهداشت و سلامت و زندگي بهينه شاخه اي از ايمان است كه به هر ميزان مؤمن به سلامتي و بهداشت اهميت دهد درجه ايمان او والاتر و دغدغه و حسن مسئوليت پذيرش بيشتر است.
وي دستورات اسلام بر تأمين بهداشت، نظافت و سلامت را بهترين الگو براي دستيابي به جامعه اي سالم و ايمن اعلام كرد و گفت:  جامعه اي مي تواند داعيه زمامداري بر مردم داشته باشد كه بيش از همه به امنيت و سلامت و بهداشت شهروندانش اهميت دهد.
شعار محوري روز جهاني بهداشت جاده ايمن و بدون تصادف است بر همين اساس بررسي ها نشان مي دهد سوانح و حوادث كشور هر سال 48 هزار نفر قرباني مي گيرد كه از اين ميان 26 هزار و 888 نفر در اثر حوادث جاده اي و ترافيكي كشته مي شوند و به گفته كارشناسان چنانچه رقم 12 هزار مجروح حوادث و تصادفات رانندگي را نيز به آن اضافه كنيم ايران سالانه با 38 هزار مرگ و مجروح در اثر تصادفات رانندگي رتبه نخست جهاني را در اين زمينه به خود اختصاص داده است.
خرم، وزير راه و ترابري نيز در اين مراسم گفت: پنج سال پيش جاده هاي كشور يك ميليون و 200 هزار كشته بر جاي گذاشت در حالي كه سهم جمعيت كشور ما تنها يك درصد از سهم جمعيت دنياست ولي شمار كشته ها در مقايسه با شمار قربانيان حوادث جاده اي يك و نيم درصد بود.
وي افزود: متأسفانه جاده ها و شريانهاي ما متناسب با سرعت خودروها اصلاح نشده اند و فقط توانستيم با نصب تابلو، رانندگان را متوجه خطر كنيم كه اين به تنهايي كافي نيست.
براساس اين گزارش، سردار قاليباف، فرمانده نيروي انتظامي نيز گفت: ارتباط مستقيم و تأثيرگذار سلامت و بهداشت جامعه با امنيت عمومي بر كسي پوشيده نيست. اگر ما بهداشت را به معناي تعامل شخصيتي و رفتاري فرد بدانيم و ايمني را به مفهوم كاهش عوامل مخاطره آميز در حوزه كاري و اجتماعي تلقي كنيم اين بهداشت و ايمني بر امنيت يعني آن چيزي كه از پليس توقع دارند برتري دارد. چون اگر بهداشت و ايمني و تعادل در سطوح مختلف و سلامتي فردي و جمعي در جامعه گسترش پيدا كنند بطور طبيعي پرخاشگري، ناامني، نزاع و درگيري و رفتارهاي غيرقانوني نيز كاهش خواهد يافت.
وي افزود: دگرگوني هايي كه در تعاريف توسعه حاصل شده و توسعه را به عنوان شاخصه هاي انساني در نظر مي گيرند حاكي از اين نگاه است خصوصا در جامعه امروز كه هر روز اطلاعات در حال گسترش است لذا توسعه اي موفق است كه تاروپودهاي انساني را تحت پوشش قرار دهد.
مسعود پزشكيان، وزير بهداشت، درمان و آموزش پزشكي نيز در سخناني گفت: با توجه به اينكه شعار روز جهاني بهداشت در سال جاري «جاده ايمن و بدون تصادف» مي باشد اما ايران از نظر آمار تصادفات در وضعيت بحراني قرار دارد.
وي افزود: در رابطه با بحث سلامت قبلا جامعه با واكسن، قطره و آب سالم و... معضلاتي داشتيم و به خاطر بيماريهاي عفوني مرگهاي زيادي اتفاق مي افتاد. در زمينه كنترل، بسياري از بيماريها مثل فلج اطفال طرح واكسيناسيون سرخجه و سرخك و كنترل بيماريهايي عفوني موفقيتهاي بسياري داشته ايم.
وي افزود: 80 درصد مشكلات سلامتي افراد به آگاهي و مهارتهاي فردي آنها ربط دارد و تنها 20 درصد آنها مربوط به بخش درماني، بيمارستاني، بهزيستي و... مي باشد لذا با تغيير رفتار خودمان و ياد گرفتن چگونگي مراقبت از خود مي توانيم سالم زندگي كردن را تجربه كنيم.