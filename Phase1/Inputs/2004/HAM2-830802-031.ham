بهمن قبادي:
استقبال مردم شيرين تر از جوايز بود
بهمن قبادي كارگردان سينماي ايران گفت: كسب جوايز داخلي و خارجي به اندازه بازتاب مردم برايم جذابيت نداشته ست. وي همچنين خواستار نمايش فيلمهاي مستند و غير متعارف كشورهاي مختلف دنيا در ايران شد و گفت: ناآشنايي سينماگران ما با سينماي مستند دنيا، لطمات جبران ناپذيري را نصيب ما خواهد كرد.
قبادي در گفت و گو با ايسنا با اشاره به برگزاري چشم انداز سينماي مستند سوئيس در چند هفته پيش گفت: برگزاري اين چشم انداز بسيار فوق العاده بود و بده، بستان خوبي بين ما و سينماي سوئيس برقرار شد. وي افزود: كارگاه آموزشي كه در حاشيه اين چشم انداز برگزار شد بار مثبتي به همراه داشت و مستند سازان از اين كارگاه به خوبي استفاده كردند.
وي تاكيد كرد: اميدوارم با پايان چشم انداز سينماي مستند سوئيس، اين حركت مختومه اعلام نشود و ما در طول سال، شاهد برگزاري چشم اندازهاي مختلف از سينماي مستند و متفاوت از كشورهاي صاحب نام در اين زمينه باشيم.
كارگردان فيلم «لاك پشتها هم پرواز مي كنند» افزود: هم اكنون سينماگران ما براي آموزش، با منابع بسيار كمي مواجه هستند و برگزاري چنين چشم اندازهايي، در تغذيه فكري سينما گران ما بسيار موثر است.