نظرخواهي از چهره هاي فعال سياسي
فوتبال، جشنواره، تحصن، هيچكدام!
دغدغه آدمهاي سياسي در اين روزها شبيه آن چيزي نيست كه ما داريم.گرچه يك نماينده مجلس مي گويد: تلويزيون مي آورند و بازي را مي بينند.دو سال پيش، بازي دو تيم استقلال و پرسپوليس و تئاترهاي جشنواره فجر در يك زمان برگزار مي شد در برخي از سالن هاي تئاتر، تلويزيون به جاي بازيگران قرار گرفت
آزاده بهشتي 
اتفاقات مهم، هميشه در يك زمان رخ مي دهند. زماني كه دو سال پيش، بازي دو تيم استقلال و پرسپوليس و برخي از تئاترهاي جشنواره فجر در يك زمان برگزار مي شد، در برخي از سالن هاي تئاتر، تلويزيون به جاي بازيگران قرار گرفت و عوامل و دست اندركاران تئاتر، از بازيگر و كارگردان و دستيار تا عوامل فني در كنار يكديگر به تماشاي فوتبال پرداختند.
تفاقات مهم، هميشه در يك زمان رخ مي دهند. وقتي كه امسال نيز بازي دو تيم پرسپوليس و استقلال درست در مهمترين روزهاي نمايش فيلم فجر قرار است برگزار شود، آن وقت است كه بايد بين تماشاي فيلم هاي فجر و رفتن به استاديوم و حتي تماشاي فوتبال اين دو تيم از تلويزيون،يكي را انتخاب كرد.
زماني كه بحث انتخاب تماشاي فيلم و فوتبال پيش مي آيد، حتي سياستمداران هم مسايل مهم سياسي را كنار گذاشته و دست به انتخاب مي زنند. زماني كه به سراغ نمايندگان مجلس رفتيم و در اين مورد از آنها سوال كرديم با وجود اينكه برخي از آنها در تحصن بودند به اين سوال پاسخ دادند.
علي تاجرنيا، نماينده مردم مشهد معتقد است، درست است كه ما در تحصن به سر مي بريم ولي از اين فوتبال، نمي شود گذشت. در حقيقت اين نماينده مجلس با وجود اينكه در تقابل سياسي مهمي به سر مي برد اما بين تماشاي فوتبال و فيلم فجر، فيلم فجر را انتخاب مي كند. او عضو هيات رئيسه استقلال و فدراسيون فوتبال است و طبيعي است كه نسبت به اين ماجرا حساس باشد.
نماينده سنندج نيز از قرار دادن تلويزيون در محيط تحصن خبر داد و گفت: «كه در اين شرايط كه در تحصن به سر مي برند، احتمالا براي تماشاي فوتبال، تلويزيوني در محيط تحصن قرار مي دهيم.»
بهاءالدين ادب، با بيان اينكه در سال هاي گذشته به تماشاي فيلم فجر مي رفته است، گفت: «امسال به خاطر موضوع تحصن، نمي توانم به ديدن فيلم هاي فجر بروم و بايد در مجلس حاضر باشم و اگر اين موضوع اتفاق نمي افتاد قطعا به تماشاي فيلم هاي فجر مي رفتم.»
برخي از نمايندگان نيز نسبت به ديدگاه سياسي خود، موضوع انتخاب تماشاي فوتبال و فيلم فجر را موضوعي كاملا سياسي مي دانستند و از اينرو بر اين باور بودند كه بايد تماشاي فيلم فجر را انتخاب كنند.
اسماعيل ططمري، نماينده كرمانشاه در پاسخ به اين سوال گفت: «من ترجيح مي دهم، فيلم فجر را براي تماشا انتخاب كنم چون موضوع دهه فجر و برنامه هايي كه به آن مربوط مي شود كاملا سياسي است.» وي معتقد است فيلم هايي كه با عنوان جشنواره دهه فجر به نمايش گذاشته مي شود، از آنجا كه اين برنامه در سالروز پيروزي انقلاب اسلامي، برگزار مي شود پس اهميت آن نسبت به تماشاي بازي دو تيم فوتبال استقلال و پيروزي بيشتر است.
يك نماينده ديگر كه به صراحت گفت كه در هر شرايطي تماشاي داربي فوتبال را ترجيح مي دهد. او اعتقاد دارد هيجان ناشي از تماشاي چنين مسابقه فوتبالي، هرگز در سالم سرد و تاريك سينما قابل لمس نيست.
اكرم مصوري منش، نماينده اصفهان، گفت: «من اصلا اهل تماشاي فوتبال نيستم، ولي از طرفي، زنان نمي توانند به ورزشگاه بروند.» وي ترجيح مي دهد در صورت انتخاب به تماشاي فيلم هاي فجر بپردازد. شهربانو اماني، نماينده اروميه نيز با تاكيد بر اينكه در شرايط فعلي بهتر است در مجلس به تحصن خود ادامه دهد، گفت: « من ترجيح مي دهم تلويزيون را تماشا نكنم و در اين شرايط بهترين كار پرداختن به تحصن در مجلس است.»
ديگر نماينده اروميه اما با ديدي كاملا تجربي و اجتماعي به بررسي اين دو موضوع پرداخت.
فتاح پور با بيان اينكه فوتبال موضوعي است كه نتيجه آن كاملا روشن است، گفت: «در فوتبال دو تيم با تكنيك ها و روش هاي كاملا مشخص به رقابت مي پردازند و در نهايت يكي از دو تيم در اين رقابت برنده خواهند شد و يا نتيجه مساوي به پايان مي رسد(غير از اين مگر اتفاق ديگري مي افتد؟).»
وي با بيان اينكه هر فيلم حاوي يك پيام است كه در زندگي كاربردهاي مثبت دارد، گفت: «من ترجيح مي دهم به تماشاي فيلم هاي فجر بپردازم كه در حقيقت برگزيده ترين فيلم ها از بهترين كارگردانان داخلي و خارجي است.» وي ادامه داد: «پيام هايي كه در فيلم ها نهفته است براي زندگي خصوصي و اجتماعي مفيد است و من فكر مي كنم بهتر است به تماشاي اين فيلم ها بپردازم، پيام هايي كه از طريق آن دريافت مي كنم در زندگي و حرفه ام به من كمك كند.»
اسماعيل فرجي، دبير كميسيون فرهنگي شوراي شهر تهران نيز در اين پرسش و پاسخ با ابراز تاسف از اينكه در مسافرت است و نمي تواند هيچ كدام از اين دو موضوع را پيگيري كند، گفت: «در صورتي كه در مسافرت نبودم ترجيح مي دادم فوتبال را تماشا كنم.»
در حقيقت از ميان افراد پرسش شونده، دبير كميسيون فرهنگي شوراي شهر، تنها فردي بود كه پيگير فوتبال بود.
وي با بيان اينكه قرار بوده است سينماي خاصي براي اعضاي شوراي شهر در نظر گرفته شود، گفت: «با اين وجود هنوز سينماي خاصي به عنوان محل تماشاي فيلم يا فيلم هاي فجر براي اعضاي شوراي شهر معرفي نشده است.»