با پايان ماه هاي محرم و صفر
جشن هاي ازدواج در كشور رونق گرفت
گروه اجتماعي: با پايان ماه هاي محرم و صفر، گرايش جوانان به ازدواج و تشكيل زندگي زناشويي افزايش يافته و آئين ازدواج هاي دانشجويي رونق گرفته است.
به گزارش خبرنگار ما و با استناد به آمار موجود در حالي ازدواج ها در جامعه مسلمانان به ويژه شيعيان بعد از ماه محرم و صفر رونق مي گيرد كه گفته مي شود 15 تا 20 درصد دختران در دهه 80 شانسي براي ازدواج ندارند، از سوي ديگر شوراي شهر در مصوبه اي به شهرداري تهران اجازه داده است كه به زوج هاي جوان تا سقف يك ميليون تومان وام ازدواج پرداخت  شود.
كارشناسان بر اين باورند كه برپايي ازدواج هاي دانشجويي اگرچه يك ضرورت و نياز جدي براي گروه هاي جوان از جمله دانشجويان است اما اولويت نخست و حياتي براي آنها نيست، آنها اعتقاد دارند آنچه پيش از ازدواج ذهن و فكر جوانان به ويژه دانشجويان را به خود مشغول مي دارد، اشتغال و تلاش براي دستيابي به يك شغل است.
دانشجويان شركت كننده در برنامه هاي ازدواج دانشجويي نيز تا حدي بر اين گفته صحه مي گذارند.
دكتر محمود رجبي مي گويد: برپايه چنين مراسمي آثار مثبت براي گروه هاي سني جوان در پي دارد اما به نظر مي رسد دانشجويان بيش و پيش از آنكه به پيامدهاي فرهنگي برپايي چنين مراسمي توجه كنند به بهره مندي از امتيازات اقتصادي آن مي انديشند.
زهرا احراري يكي ديگر از دانشجويان شركت كننده در طرح ازدواج دانشجويي مي گويد: هدف از برپايي چنين ازدواج هايي در ميان دانشجويان به عنوان اقشار فرهيخته و هوشمند جامعه، تبليغ و ترويج فرهنگ ساده زيستي، رهايي از سنت هاي غلط چشم و هم چشمي و حركت به سوي جامعه اي متعالي و عاري از آسيب هاي اجتماعي است.
وي همچنين مي گويد: بايد مسئولان ازدواج هاي دانشجويي در برپايي چندين ساله اين آئين بررسي و مطالعه كنند كه تا چه حد اين سنت حسنه و ارزشمند توانسته است در لايه هاي مختلف جامعه نفوذ كند، اگر پيامدهاي مثبت و گرايش همگاني در برپايي چنين آئين هايي رونق گرفته است، بايد در گسترش و همگاني كردن آن در ميان دانشجويان با اهرم هاي تشويقي تلاش كنيم و اگر هم پيامدي غير از اين داشته است راه هاي عدم توفيق را بيابيم.
محمدعلي وكيلي رئيس ستاد ازدواج دانشجويي در اين باره مي گويد: به رغم اينكه آمارهاي بدست آمده در كشور نشان دهنده كاهش نرخ ازدواج و بالارفتن سن ازدواج است، برپايي ازدواج هاي دانشجويي سن ازدواج را در كشور كاهش داده و به مطلوب ترين سن يعني 23 سال رسانده است، اين در حالي است كه ميانگين سن ازدواج در كشور بالاي 27 سال است.
وكيلي ازدواج دانشجويي را حركت فرهنگي مطابق با ميل و فطرت انسان ها و در عين حال روشي مدرن مي داند و مي گويد: اين گونه ازدواج ها باعث صرفه جويي در اقتصاد خانواده شده است گرچه عده اي سعي دارند اين كار فرهنگي را ناديده بگيرند.
احد محمد خاني يكي از كارشناسان اقتصادي نيز بر اين باور است اگر همپاي فعاليتهاي فرهنگي كه براي تروج ازدواج صورت مي گيرد، تدبيري هم براي وضعيت معيشتي و تدارك برنامه ازدواج جوانان صورت گيرد، به طور قطع و يقين آثار و پيامدهاي آن به تدريج در ميان جوانان و ديگر قشرهاي جامعه نهادينه خواهد شد.
وي همچنين مي گويد: اقدام تازه شهرداري تهران در اعطاي وام ازدواج به زوج هاي تهراني ضمن آنكه بخشي از مشكلات اقتصادي زوج ها را از ميان برمي دارد، درس خوبي براي شبكه بانكي كشور است كه براي پرداخت وام به زوج ها، آنها را در بروكراسي اداري گرفتار نكنند و راه هاي تسريع در پرداخت وام ازدواج را بيابد.