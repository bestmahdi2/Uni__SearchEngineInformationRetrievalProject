گزارش انديشه
مهمترين پيام انقلاب ايران
اسلام و ايران به طور مداوم به هم خدمت كرده اند تا جايي كه امروز تفكيك اين دو امكان ندارد و اگر اسلام را از ايران جدا كنيم اين فرهنگ را از مهمترين عنصر آن محروم كرده ايم.
به گزارش خبرگزاري ايلنا، در مراسم افتتاحيه پنجمين گردهمايي رايزنان فرهنگي ايران در سازمان فرهنگ و ارتباطات اسلامي دكتر «غلامعلي حداد عادل»، رييس مجلس شوراي اسلامي، فرهنگ را هويت جمعي ملت ها ناميد و گفت: همانطور كه هر فرد و جامعه براي خود هويتي قائل است، به شخصيت جمعي ملت ها هم فرهنگ گفته مي شود و اعتبار ملت ها به فرهنگ آنهاست و فرهنگ باعث ماندگاري ملت ها و دولت ها  شده و اگر ملتي صاحب قدرت و فرهنگ نباشد خوار و حقير خواهد بود.
وي ملت ها را داراي سطوح و درجه بندي متفاوت دانسته و ادامه داد: يكي از ملت هاي شايسته ماندگاري، ايران است زيرا چندين هزار سال تمدن ايران در اين نقطه حساس جهان ماندگار بوده و هيچ طوفاني نتوانسته درخت كهن اين سرزمين را از پاي درآورد.«حدادعادل» بحث درباره نماد فرهنگ ايران را مورد توافق همه عقلاي اين ملت ندانست و گفت: درخت «سرو» با بلند قامتي و سرسبزي دائمي در كنار انعطاف پذيري آن در برابر حوادث روزگار ما را به ياد ايران مي اندازد. و اگر سرو را نماد فرهنگ ايران بناميم شايد انتخاب نادرستي نكرده باشيم.
رئيس مجلس كه در جمع رايزنان فرهنگي جمهوري اسلامي ايران سخن مي گفت به خداپرستي ملت ايران در طول تاريخ و سپس پذيرش اسلام توسط ملت ايران و عجين شدن آن با فرهنگ بومي ايران زمين اشاره و تاكيد كرد: اسلام و ايران به طور مداوم به هم خدمت كرده اند تا جايي كه امروز تفكيك آن دو امكان ندارد و اگر بخواهيم ايران را از اسلام جدا كنيم اين فرهنگ را از مهمترين عنصر آن جدا كرده ايم.
«حداد عادل» همزيستي ميان «خصوصيات ايراني» و «حقايق اسلامي» را «مبارك» ناميده و حاصل آن را جان مايه هويت ايران دانسته و گفت: همه تلاش ما اين است كه «سر» اين پيوند را بشناسيم. به مانند شاعر بزرگ حافظ شيرازي كه ديوان او تركيبي از حقايق اسلام و هويت ايران، هميشه در كنار قرآن جاي دارد.
وي سپس به موج تجدد خواهي دو قرن اخير و عدم سازگاري فرهنگ ايران با آن اشاره و تصريح كرد: انقلاب ايران پاسخ ملت به اين موج تجدد خواهي و نشانه عزم استوار ملت ايران براي حفظ هويت خود بود و از اين جهت ما همچنان مي گوييم كه مهمترين پيام انقلاب، پيام فرهنگي است.
مترجم «تمهيدات»كانت، در ادامه با اشاره به رشد روز افزون امكانات فن آوري و تكنولوژيكي دنياي معاصر اين سئوال را مطرح كرد كه آيا صلح و آرامش در جهان افزايش يافته است و اين گونه پاسخ، گفت: دنياي معاصر رنگ آرامش به خود نديده و هميشه در جنگ است و اين ثابت مي كند كه درد جهان امروز درد بي ايماني است و پيام ما كه رايزنان فرهنگي ايران در خارج مرزها هستيم، ايمان است. ايمان پشتوانه اخلاق و اخلاق نيز پشتوانه حقوق است و جهان امروز اگر مي خواهد جهان اخلاقي باشد بايد ابتدا ديني باشد.
رئيس مجلس شوراي اسلامي به تلاش دشمنان براي مخدوش كردن چهره انقلاب و همچنين خشن، غير عقلاني و منشا وحشت معرفي كردن انقلاب ايران اشاره و تصريح كرد: اگر آماري از تلاش هاي كشورهاي غربي و به خصوص آمريكا در اين زمينه جمع آوري شود قطعا كتابخانه اي بزرگ پديد مي آيد.
وي سپس به رشد پديده اي به نام طالبان به دست آمريكا براي خشن جلوه دادن مسلمان و اسلام اشاره كرد و گفت: امروز جنگ به عرصه فرهنگ كشيده  شده و اين پيكاري جدي است كه وظيفه رايزنان فرهنگي ايران در خارج كشور را دشوار مي كند.
«حداد عادل »خطاب به رايزنان فرهنگي حاضر در جلسه وظيفه آنان را ابتدا شناخت فرهنگ اسلام و سپس شناساندن آن در خارج كشور عنوان كرده و گفت: رايزن بايد نمونه يك فرد فرهيخته باشد و تمام هم و غم آن شناخت و تغذيه فرهنگ ايران باشد.
وي ادامه داد: جهان متنوع است و براي تمام رايزنان فرهنگي نمي توان يك نسخه واحد تجويز كرد. چنانچه يك «رايزن» مستقر در «ژاپن» نمي تواند به مانند «رايزن» مستقر در «تاجيكستان» عمل كند. بلكه به تناسب محل و مقام بايد الگويي از كار فرهنگي توليد كرد و با شناخت فرهنگ و زبان مخاطب به امر تبليغ پرداخت.
«حداد عادل» همچنين «تبادل فرهنگي» را وظيفه ديگر رايزنان فرهنگي عنوان كرده و گفت: بايد در عين دفاع از ارزش هاي اسلام عناصر ارزنده فرهنگ هاي ديگر را شناخت و آنها را به ايران منتقل كرد، زيرا مردم جهان گاه هداياي ارزشمندي دارند كه شما بايد آنها را كشف كرده و با معرفي آنان به ايران بر غناي فرهنگي ايران بيافزاييد.
دكتر «حداد عادل» در پايان اظهار داشت: فرهنگ امروز ما حاصل تبادل هاي طولاني فرهنگي در طول تاريخ است و اميد است اين گردهمايي به آگاهي هاي فرهنگي شما افزوده و از آنجايي كه مدتي از كشور دور بوده ايد با مشاهده نزديك واقعيت و امور فرهنگي كشور با دست پر به محل ماموريت خود بازگرديد.