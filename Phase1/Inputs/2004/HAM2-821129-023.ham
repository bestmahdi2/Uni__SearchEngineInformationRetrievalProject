نه فقط در خيابان چرچيل سابق و يا در اغذيه فروشي دربند
بابي ساندز در ايران مي ماند
اراده اي براي تغيير نام اين خيابان وجود ندارد.از آنجا هم كه تغيير نام و نامگذاري خيابان ها بر عهده شوراي شهر مي باشد اين شورا نيز اين موضوع را رد كرده است
سعيده امين
بابي كوچولو وقتي 7 ساله بود مثل تمام بچه هاي همسن و سال خود آتش بپا مي كرد، بازي مي كرد و بعد مثل يك بچه گربه گرسنه به جان غذاهاي رنگارنگ خود مي افتاد وقتي هم كه يك جوان مبارز ايرلندي شد باز هم آتش بپا كرد و اين بار با گرسنگي هاي خود جان دولتمردان انگليسي را به لب رساند.
بابي ساندزحالا كه ظرف زمان و مكان را در نورديده و اينجا در ايران، در تهران آن هم جنب سفارت انگلستان به جاي خيابان چرچيل نام آن را به خود مزين كرده تا هر آن كه رجال انگليسي از آن حوالي گذر مي كنند از يادآوري آنچه كه بر سر جمهوريخواهان ايرلندي آوردند شرم كنند.
بابي ساندز تنها با استعمار بريتانيا نمي جنگيد بابي با استثمار انسان ها در هر گوشه اي از اين كره خاكي مبارزه مي كرد.
بابي ساندز يكي از معروف ترين چريك هاي ايرلندي بود كه آغازكننده موج عظيم اعتصاب غذا در دهه 80، همزمان با آغاز دوران نخست وزيري مارگارت تاچر بود. يك سلسله اعتصاب غذا كه در زندان آغاز و پس از مرگ چندين مبارز با پا در مياني كليسا پايان يافت مثل تمام اعتصاب هاي عقيم دنيا:
بابي در سال 1954 در شمال ايرلند به دنيا آمد،در نوجواني به جمع جمهوريخواهان پيوست و در سن 28 سالگي به اتهام حمل اسلحه به 14 سال زندان محكوم شد بابي در زندان بلفاست به عنوان يك مجرم جنايي به جرگه مردان پتوپوش درآمد.
پتوپوشان در زندان «ميز» بلفاست در بندهايي به شكلh كساني بودند كه خود را سياسيون و زندانيان جنگي جمهوري خواه ايرلند مي دانستند و تسليم شرايط حاكم بر اين زندان كه برازنده زندانيان جاني بود نمي شدند. آنها به جاي پوشيدن لباس متحدالشكل زندان از پتوهاي زندان استفاده مي كردند و آنها را به دور خود مي پيچيدند.
در آغاز اعتصاب غذاي «بابي ساندز» كه يك انقلابي مذهبي اما غير كاتوليك بود مقامات انگليسي به رجال مذهبي و كليساي اروپا متوسل شدند كه اعتصاب غذا را يك گناه كبيره و خودكشي قلمداد مي كردند.
وقتي پاپ، نماينده اي براي ملاقات با «بابي ساندز» فرستاد، وي به نماينده پاپ گفت: «به جاي اينكه به من فشار بياوريد كه دست از اعتصاب غذا بردارم برويد از دولت انگليس بخواهيد كه دست از سر ما بردارد. به دولت انگليس فشار بياوريد.»
بابي ساندز آنقدر در اين راه پافشاري كرد كه سرانجام بعد از 61 روز در اثر گرسنگي و اعتصاب غذا جان سپرد بعد از او چند مبارز نيز راه او را ادامه داده و اعتصاب غذا كردند تا آنجا كه جان خود را از دست دادند تا سرانجام با پا در مياني كليسا اعتصاب غذاي زندانيان متوقف شد.
جالب اينجاست كه دولت مارگارت تاچر نيز در برابر فشار اعتصابات و تحصنات ايستادگي كرده و حاضر به عقب نشيني نشد و 23 سال پيش، نام بابي ساندز به گوش انقلاب جوان ايران رسيد.
23 سال قبل رسانه هاي ايران دهان به دهان حماسه بابي ساندز را ستايش مي كردند.
شهرداري تهران دست به ابتكاري تازه زد، با تغيير نام خيابان غربي سفارت انگليس كه تا آن زمان نام وينستون چرچيل سياستمدار زيرك بريتانيايي بر روي آن نقش بسته بود آن را به نام بابي ساندز به ثبت رساند.
اما بابي ساندز نه فقط از فراز تابلو يك خيابان بلكه از شيارهاي خطوط فانتزي برسر در يك اغذيه فروشي كوچك اما كهن، قدم هاي گرسنگاني را نظاره مي كند كه برخلا ف او علا قه اي به اعتصاب ندارند !
يك اغذيه فروش در خيابان دربند با ابعاد بسيار كوچك در عرض زماني كوتاه همبرگر، كوكتل، آش و نوشابه به مشتريان مي دهد.
آنهايي كه از كنار اين تابلو مي گذرند از يادآوري مرگ بابي در اثر گرسنگي لبخند بر لبانشان مي نشيند. چه جالب!
علي اكبر رابودان صاحب اين اغذيه فروشي مي گويد:«درست23 سال پيش وقتي بابي ساندز بر اثر گرسنگي مرد، اين مكان را افتتاح كرديم فكر كرديم اينطوري قشنگ تر است.
او در مورد واكنش مشتريان نسبت به نام مغازه مي گويد:«اوايل كساني كه بابي را مي شناختند خوشحال مي شدند، نسل جديد هم كه او را نمي شناختند سوالاتي از ما مي كنند و ما هم بابي را به آنها معرفي مي كنيم.»
چند نفر ايرلندي نيز سراغ او رفته اند و با خوشحالي از اين اقدام ما، قول دادند كه عكس بابي ساندز را براي او بفرستند كه البته هنوز به وعده شان وفا نكرده اند.
بعضي ها، وقتي مي شنوند كه بابي از گرسنگي مرده خنده شان مي گيرد نه از روي تمسخر بلكه از بازي روزگار.
علي رغم همه حرف و حديث ها انگلستان اصلا روي تغيير نام اين خيابان اصرار ندارد.
بر عكس دولت مصر براي تغيير نام خيابان خالد اسلامبولي، انگلستان تغيير نام خيابان بابي ساندز را پيش شرط هيچ مذاكره اي قرار نداده است، هرچند همواره تمايل قلبي خود را نسبت به حذف نام بابي ساندز از خيابان چرچيل سابق ابراز داشته است.
غلامرضا نجاري كارشناس روابط بين الملل در وزارت امور خارجه در اين خصوص مي گويد: «از آنجا كه سياست جمهوري اسلامي حمايت از سازمان هاي آزادي بخش بود و بابي ساندز هم يكي از قهرمانان اين سازمان شناخته شده بابي ساندزبود لذا شهرداري تصميم گرفت با تغيير نام اين خيابان ارادت خود را به مبارزات ضداستعماري اثبات كند. اما موضوع از ديدگاه دولت انگلستان كاملا متفاوت بود. »
انگلستان، اقدام ايران را يك عمل تلافي جويانه در مقابل انگلستان به دليل مواضع خود در مورد جنگ ايران و عراق تعبير كرده اما هرگز اين مساله را به نقطه كور در روابط انگلستان و ايران تبديل نكرده است.
نجاري مي گويد: «از سه سال پيش، شاخه نظامي ارتش جمهوري خواه ايرلند «شين ضائين» دست از مبارزه مسلحانه برداشت و با دولت كارگري توني بلر به توافق رسيده است.
همانطور كه گفتيم از همان ابتدا انگلستان اصراري به تغيير نام اين خيابان نداشت و بعد از حسنه شدن روابط دو كشور، هرگز آن را به عنوان پيش شرطي براي مذاكرات قرار نداده است.
حتي در سفر اخير «پرنس چارلز» وليعهد انگلستان به ايران نيز حرفي از اين خيابان به زبان نيامده است. بدون شك وليعهد در تردد به سفارت انگلستان اين خيابان را رويت كرده است و كسي چه مي داند شايد در اغذيه بابي ساندز هم يك همبرگر ميل كرده باشد!
وقتي شايعه حذف بابي ساندز از خيابان چرچيل سابق همه جا پيچيد، مقامات برجسته جنبش جمهوري خواه ايرلند از تلاش دولت انگلستان در اين زمينه ابراز نگراني كردند. دني موريسون مدير موسسه بابي ساندز در شهر بلفاست -پايتخت ايرلند- مي گويد: «ما از حكومت انگليس ضربه ديده ايم پس از اينكه تهران نام خياباني در كنار سفارت انگليس را بابي ساندز نهاد اين امر موجب غرور ما شده.»
اما به نظر مي رسد اراده اي براي تغيير نام اين خيابان وجود ندارد.از آنجا هم كه تغيير نام و نامگذاري خيابان ها بر عهده شوراي شهر است اين شورا نيز اين موضوع را رد كرده است.
منظرخير حبيب اللهي عضو شوراي شهر با اشاره به اظهارات مقام رهبري در نماز جمعه مي گويد: «آقا در خطبه هاي نماز جمعه بارها اعلام كرده اند كه ما با دموكراسي كه انگليس و آمريكا به ايران وارد مي كنند مخالفيم. چرا انگليس اگر طرفدار دموكراسي است در زندان هايش افرادي مثل بابي ساندز شهيد مي شوند؟»
عضو شوراي شهر اضافه مي كند: «بنا بر صراحت آقا در خصوص بابي ساندز نه تنها احتمال تغيير نام وجود ندارد بلكه براي هميشه نام اين مبارز شهيد بر روي اين خيابان مي ماند.» حبيب اللهي مي گويد: هرگز دستور كاري مبني بر تغيير نام اين خيابان در شوراي شهر وجود نداشته است.
اين هم حكايت بابي ساندز. حالا شايد عده بيشتري او را بشناسند !