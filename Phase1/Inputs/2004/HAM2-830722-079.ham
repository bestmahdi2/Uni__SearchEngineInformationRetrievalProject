سازمان نظام پزشكي به زودي نرخ تعرفه هاي پزشكي را تعيين مي كند
مهر: رئيس جامعه پزشكان متخصص ايران گفت: طي تصويب قانون جديد نظام پزشكي به زودي سازمان نظام  پزشكي تعرفه هاي پزشكي را تعيين مي كند.
دكتر ايرج خسرونيا ضمن اعلام اين خبر گفت: قانون جديد نظام پزشكي به تصويب مجلس رسيده است و براي تصويب نهايي به مجمع تشخيص مصلحت نظام رفته است و طي قوانين وضع شده جديد از اين پس تعيين تعرفه هاي پزشكي به عهده سازمان نظام پزشكي خواهد بود.
وي افزود: متأسفانه تعرفه هاي پزشكي در كشور ما متعادل نيست و اين امر باعث به وجود آمدن مشكلات زيادي براي پزشكان شده است.
رئيس جامعه پزشكان متخصص ايران تصريح كرد: تعرفه هاي دولتي پزشكي با تعرفه هاي خصوصي هيچ همخواني ندارد و در واقع باعث فرازونشيب هايي در جامعه پزشكي مي شود.
وي با اشاره به اين موضوع كه تعرفه هاي پزشكي در كشور ما پايين تر از تمام كشورهاي اطراف است، گفت: تعرفه ها بايد طوري تنظيم شود كه در حق پزشكاني كه در مراكز دولتي مشغول به كار هستند اجحاف نشود.
دكتر خسرونيا گفت: ما نبايد فراموش كنيم كه هزينه هاي درماني تنها به ويزيت دكتر ختم نمي شود، پس شرايطي بايد فراهم شود كه همه اقشار جامعه بتوانند از خدمات درماني در كشور بهره مند شوند، ضمن اين كه به حق و حقوق پزشكان هم توجه شود.