بازتاب
گسل ها سربر مي آورند
155 روز پيش در پنجم ديماه 1382 زلزله بم اندكي هراس به اردوي تهراني ها هديه كرد و البته حس نوعدوستي را از حوزه جغرافيايي ايران فراتر برد.
زلزله عصر جمعه ده استان كشور را لرزاند اما تلفات آن تنها نصيب دو استان همجوار تهران «مازندارن و قزوين» شد.
زلزله قزوين و مازندارن تهراني ها را به لحاظ كمي و كيفي بيش از زلزله بم لرزاند و تكان هاي آن هراس و ترس را تا عمق وجود تهراني ها دواند.
تا آنجا كه كمتر كسي شام را تا بام به آرامي سپري كرد. شماري از جمعيت هشت ميليون نفري شبانه تهران، جمعه شب را در بوستان ها و فضاهاي باز سحر كردند تا از گزند زلزله  اي كه مشخص نيست كي بر تهران تازيانه مي زند در امان بمانند. آنها مي دانند در صورت وقوع زلزله با مقياس هفت ريشتر در تهران 55 درصد ساختمان ها تخريب مي شود. چهار هزار نقطه شيرگاز قطع و منفجر مي شود، 540 نقطه شبكه آب تهران آسيب جدي مي بيند، 5/18 كيلومتر شبكه برق تخريب مي شود، شش درصد جمعيت مي ميرند، سه تا چهار برابر مردگان زخمي روي دست شهر باقي خواهد ماند و شش پل سواره تخريب و از حوزه بهره برداري حمل و نقل خارج مي شود.
شايد زلزله قزوين و مازندارن و تهران در مرحله نخست مديران، كارگزاران و مسئولان نظام را نهيب زند و در مرحله بعد هشدار به شهروندان تهراني باشد كه اگر جان را عزيز مي شمرند با تدابير پيشگيرانه مسئولان و دغدغه مندان اين سرزمين همراه شوند. اگر گسل هاي تهران بي محابا سر برآورند شايد ديگر فرصتي براي برنامه ريزي و سازماندهي باقي نماند.
عباس اسدي