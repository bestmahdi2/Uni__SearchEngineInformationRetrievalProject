آخرين خبرها
همكاري جهاني براي بازسازي بم
وزيركشور روز چهارشنبه  با يان اكلند معاون  دبيركل  و مسئول  دفتر كمك هاي  انسان  دوستانه  سازمان  ملل  متحد در خصوص  مسايل  مربوط  به  اسكان  موقت  زلزله  زدگان  و بازسازي  بم  گفت  و گو كرد.
حجت الاسلام  والمسلمين  موسوي لاري  در اين  ديدار ضمن  تشكر از ابراز همدردي  دبيركل  و مجموعه  سازمان  ملل  متحد و كمك هاي  اين  سازمان  به  بخشي  از خسارت هاي  وارده  از زلزله  اخير بم  اشاره  كرد و گفت: در اين  فاجعه  بيش  از 10 هزار دانش  آموز و هزار معلم  جان  خود را از دست  دادند و شش  هزاردانش آموز نيز سرپرست  خانواده  هايشان  را ازدست  داده اند و بخش  اعظم  بناها و زير ساخت هاي  آموزشي ، فرهنگي  و عمراني  در بم  تخريب  شد.
وزيركشور با اشاره  به  اين كه  ارگ  بم، قديمي ترين  بناي  خشت  و گلي دنيا با قدمتي  بيش  از دو هزار و پانصد سال  دچار خسارات  زيادي  شده  است،  گفت : در حقيقت  ما با پديده اي  روبه رو هستيم  كه  شهر بم  با قدمت  تاريخي  سه  هزار سال  را بايد مجدداً بسازيم  و در اين  امر هم  دولت  ايران  و هم  سازمان  ملل  متحد علاوه  برتسكين  آلام  مردم  بم  و اسكان  زلزله  زدگان  بايد كاري  كنند كه  بم  به  وضعيت  خاص  خود از لحاظ  تاريخي ـ فرهنگي  بازگردد.
در اين  ديدار، يان  اكلند، ضمن   تسليت  و ابراز همدردي  با مردم  و دولت  ايران گفت: من  تحت  تاثير ظرفيت  دولت  ايران  در پاسخگويي  به  حوادث  غير مترقبه  و بحران ها قرارگرفته ام  و البته  نمونه  اين  ظرفيت  بالا را پيش  از اين  در پذيرش  آوارگان  افغاني  و كرد عراقي  نيز شاهد بوديم .
او گفت: توانايي هاي  بالاي  دولت  ومردم  ايران  باعث  شد تا در مدت  كوتاهي  امدادگران  و كمك هاي  زياد بيش  از 60 كشور جهان  و سازمان هاي  بين المللي  وارد بم  شود.
معاون  دبيركل  سازمان  ملل  متحد افزود: هدف  از ماموريت  من  رسيدگي  به  مرحله  دوم  بحران  زلزله  است  و من  فردا يك  درخواست  جهاني  براي  كمك  به  بم  درخصوص  اسكان  موقت، مسايل  بهداشتي  و عمراني  و احياي آثار تاريخي  و ميراث  فرهنگي  بم  براي  90 روز آينده  را اعلام  مي كنم  تا در اختيار جامعه  جهاني  قرار گيرد.
زلزله در مسجد سليمان توفان در زاهدان
كارشناس  اداره  هواشناسي  زاهدان  گفت : سرعت  وزش  تندباد در اين  شهر ديروز به  80 كيلومتر در ساعت  رسيد.
محمدرضا پيراينده  روز پنجشنبه  به  خبرگزاري  جمهوري  اسلامي  گفت : اين  توفان  از چهارشنبه شب  با سرعت  40 كيلومتر در ساعت  شروع  به  وزيدن  كرد.
وي  جهت  وزش  طوفان  را جنوب  غربي  ذكر و پيش بيني  كرد تا امروز در شهر زاهدان  ادامه  داشته  باشد.
دماي  ديروز  هوا در زاهدان  15 درجه  بالاي  صفر بود  كه  نسبت  به  چهارشنبه چهار درجه  گرم تر بود .
وي  ميزان  رطوبت  هوا در زاهدان  را 62 درصد ذكر كرد و گفت : در 24 ساعت  آينده  آسمان  زاهدان  ابري  همراه  با وزش  باد شديد و گرد و غبار خواهد بود و احتمال  رگبار و رعد و برق  در شهرهاي  شمالي  و مركزي  استان  وجود دارد.
شبكه هاي  لرزه نگاري  موسسه  ژئوفيزيك  دانشگاه  تهران نيز  اعلام  كردند كه  زلزله  بامداد پنجشنبه  دو بار جنوب  غربي  شهرستان  ايذه  و جنوب  مسجد سليمان  واقع  در استان  خوزستان  را تكان  داد.
موسسه  ژئوفيزيك  دانشگاه  تهران  روز پنجشنبه  اعلام  كرد كه  اين  زمين لـرزه ها به  ترتيب  بـا بزرگـي  4/ 3 و 2/ 4 در مقياس  امواج  دروني  زمين  به  وقوع  پيوست . شبكه هاي  اين  موسسه ، زمان  دقيق  اين  زمين  لرزه ها را به  ترتيب  در ساعت  9 دقيقه  بامداد و شش  و 9 دقيقه  بامداد ثبت  كردند.
از روز سه شنبه  تاكنون  حدود 30 بار زلزله  مناطق  ياد شده  را تكان  داد و باعث  وحشت  و نگراني  مردم  شد.
بزرگترين  زلزله  با قدرت  8/ 4 در مقياس  امواج  دروني  زمين (ريشتر)ثبت  شده است .
گزارش هاي  رسيده  از ايذه  و مسجدسليمان  حاكي است  كه  اين  زمين  لرزه ها در برخي  روستاهاي  اين  مناطق  بين  10 تا 50 درصد به  مناطق  مسكوني  و جايگاه هاي  دام  آسيب  رسانده  اما تلفات  جاني  نداشته  است .
جا به جايي  سربازان آمريكايي  در عراق 
آمريكابراي  جايگزين  كردن  نيروهاي  نظامي  خود در عراق  كه  تعداد آنها در حال  حاضر بالغ  بر 125 هزار نفر است  يك  برنامه  چند ماهه  تدارك  ديده  است .
به  گزارش  شبكه  تلويزيوني  الجزيره  قطر، درچارچوب  اين  برنامه  كه  تا اوايل  ماه  مارس  آينده  به پايان  خواهد رسيد، صدها تن  از سربازان  لشكر 82 هوابرد مستقر در يكي  از پايگاه هاي  ايالت  كاروليناي  شمالي  براي  انجام  يك  ماموريت  چهار ماهه  در عراق  رهسپار اين  كشور شدند.
تلويزيون  الجزيره  به  نقل  از يك  سخنگوي  ارتش  آمريكا همچنين  گفت : حدود دو هزار تن  از سربازان  آمريكايي  جمعي  تيپ  يكم  از لشگر 82 نيز در سپتامبر گذشته ، از محل  ماموريت  خود در افغانستان ، به  كشورشان  بازگشته اند.