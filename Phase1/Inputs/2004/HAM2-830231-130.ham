در راهروهاي مجلس
* اكبر اعلمي نماينده تبريز با توجه به ناكام ماندن تحقيق و تفحص از پرونده استات اويل در مجلس ششم گفت اولين و مهمترين سئوال من در مجلس هفتم در اين زمينه است و قطعا ماجراي رشوه گيري در اين پرونده را در مجلس بعدي پيگيري مي كنم.
* حدود 150 تن از نمايندگان مجلس شوراي اسلامي با انتشار نامه اي ضمن اعلام انزجار از عملكرد اشغالگران عراق پيشنهاد دادند كميته دفاع از حقوق ملت مظلوم عراق تشكيل شود.
* گزارش تحقيق و تفحص از صنعت چاي كشور و همچنين تحقيق و تفحص از مديران پروازي ديروز در صحن علني مجلس قرائت شد. قرائت اين تحقيق و تفحص در مورد واردات چاي با مشكلات جدي روبرو بود.
* حاتم نارويي نماينده مردم بم در مجلس با اشاره به مشكلات مردم زلزله زده بم خواستار توجه جدي تر نمايندگان به اين مسأله شد. وي افزود: پس از گذشت 5 ماه از اين واقعه متأسفانه گرفتاري هاي زيادي براي مردم اين منطقه وجود دارد. گويي اين مسأله كم كم دارد فراموش مي شود.
* محمد محمدرضايي كه در اعتراض به عدم پيگيري گزارش تحقيق و تفحص از ناوگان هوايي كشور در مجلس تحصن كرده بود تصريح كرد تا روشن شدن تكليف اين گزارش تحصن خود را ادامه مي دهم.
* علي حسيني رئيس هيأت تحقيق و تفحص از انتخابات ضمن اعلام اين كه گزارش اين تحقيق، روز يكشنبه آينده در صحن علني قرائت مي شود افزود: براساس اين گزارش تخلفاتي در زمينه انتخابات مجلس هفتم صورت گرفته است. پيش از اين وي اعلام كرده بود بنابه دلايل مختلف اين گزارش در صحن علني قرائت نمي شود.