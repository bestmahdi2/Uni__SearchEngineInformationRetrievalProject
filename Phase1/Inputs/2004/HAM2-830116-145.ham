سخنگوي سازمان تربيت بدني:
مسؤولين بايد در مقابل شكست ها پاسخگو باشند
گروه ورزشي: سخنگوي سازمان تربيت بدني گفت، فدراسيون فوتبال با استناد به اصل پاسخگويي مديران به افكار عمومي بايد درخصوص شكست هاي تيم فوتبال اميد ايران مقابل تيم هاي كره جنوبي و چين در چارچوب رقابت هاي فوتبال مقدماتي بازي هاي المپيك 2004 آتن پاسخگو باشد.
«عيسي اسحاقي» به ايرنا گفت: رييس سازمان تربيت بدني بر اصل پاسخگويي مديران اين سازمان در برابر افكار عمومي تاكيد داشته و اكنون مسوولان فدراسيون فوتبال مي بايست درخصوص شكست هاي تيم فوتبال اميد ايران پاسخگو باشند.
اسحاقي با اشاره به تذكرات داده شده از سوي معاون ورزشي سازمان تربيت بدني براي تقويت كادر فني تيم ملي فوتبال اميد ايران به مسوولان فدراسيون فوتبال گفت: آقاي كفاشيان پس از شكست تيم ايران مقابل كره جنوبي به مسوولان فدراسيون فوتبال بر پيشنهاد خود مبني بر استفاده از مشاوران خارجي براي تقويت كادر فني بار ديگر تاكيد كرده بود ولي متاسفانه مقام هاي اين فدراسيون به آن توجهي نكردند.
اسحاقي در پاسخ به پرسشي درمورد گفته هاي اخير «محمد مايلي كهن» سرمربي سابق تيم فوتبال اميد ايران درخصوص مسوولان سازمان تربيت بدني اظهارداشت: به نظر مي رسد وي بدون ترس از خدا اقدام به زدن تهمت و افترا به برخي از مسوولان سازمان تربيت بدني كرده كه ما پاسخ تهمت هاي وي را به قضاوت وجدان بيدار و هوشيارمردم مي سپاريم.