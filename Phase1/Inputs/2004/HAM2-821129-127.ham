گفت وگو با عبدالحسين سعيديان، مؤلف و مترجم؛
ره چنان رو كه رهروان رفتند
علي اصغر محمدي
اشاره: عبدالحسين سعيديان متولد 1310، داراي كارشناسي ارشد مطالعات و تحقيقات اجتماعي از دانشگاه تهران و عضو پيوسته انجمن جامعه شناسان ايران است كه از سال 48 تا 1374 در دانشگاه هاي مختلف تدريس كرده است. وي از سال 1358 تا 1373 مدير مسئول و سردبير مجله علم و زندگي بوده است و به زبان هاي انگليسي و عربي نيز تسلط دارد. از سال 1342 تاكنون بيش از بيست جلد كتاب ترجمه و تأليف كرده كه برخي از آنها بارها تجديد چاپ شده است. دايره المعارف نو(دوره پنج جلدي)، دايره المعارف شهرهاي جهان، شناخت شهرهاي ايران، دايره المعارف دانش و تكنيك(ترجمه با همكاري ديگران)، تاريخ مصور جهان(ترجمه با همكاري سه مترجم)، آثار نقاشان جهان شامل سه هزار تابلوي نقاشي دنيا(چهار زبانه)، مردمان جهان، مردمان ايران، دايره المعارف عمومي الفبايي دوجلدي، كشورهاي جهان، سرزمين و مردم ايران از جمله آثار ترجمه و تأليفي سعيديان است. دائره المعارف الفبايي عمومي(دوجلدي)جديد ترين اثر ترجمه و تأليف وي است كه توسط انتشارات آرام منتشر شده است. گفت و گويي را با وي انجام داده ايم كه مي خوانيد:
* آقاي سعيديان از چه سالي كار كتاب را به طور حرفه اي شروع كرديد؟
- از سال 1341 وارد كار كتاب شدم كه تاكنون ادامه دارد و هر روز هم به علاقه من افزوده مي شود.
* درباره آثارتان بگوييد.
- شايد اولين كسي هستم كه در زمينه دايره المعارف كار كرده ام. نخستين دايره المعارفي كه تأ ليف كردم در سال 1344 بود كه توسط انتشارات علمي(محمد علي)منتشر شد. اين دايره المعارف بعدها از سوي چند ناشر به چاپ رسيد. بعد از آن، كتاب دايره المعارف گونه اي داشتم كه قبل از سال 1350 توسط انتشارات جاويدان چندين نوبت چاپ شد. دايره المعارف ادبي بنده نيز از سوي انتشارات ابن سينا، قبل از انقلاب چاپ شد كه بعد از انقلاب اميركبير و علم وزندگي آن را منتشر كردند. دايره المعارف شهرهاي جهان(كه چاپ هفتم آن به زودي منتشر خواهد شد)، دايره المعارف نو(در پنج جلد كه از سال 1378 تاكنون دوبار تجديد چاپ شده است)، دانشنامه ادبيات جهان، دايره المعارف سرزمين و مردم ايران، شناخت شهرهاي ايران، دايره المعارف اختراعات و اكتشافات(كه اكثر اختراعات و اكتشافات مهم دنيا در آن آمده است)، از جمله آثار منتشر شده است.
* راجع به كتاب «مردمان جهان» توضيح دهيد؟
- كتاب مردمان جهان كه شامل حدود هزار قوم و قبيله دنيا همراه با تصاوير و با استفاده از منابع مهم مردم شناسي از جمله كتاب mankan كه از انتشارات موزه mankind است و كتاب ديگري كه توسط صد تن از مردم شناسان جهان تأليف شده، از منابع مورد استفاده در كتاب مردمان جهان peoplesتof all nations قرار گرفت.
* آيا كتاب جديدي در دست تأليف داريد؟
- بله. يك دوره دايره المعارف ده جلدي الفبايي كه شامل حدود ده هزار صفحه است و به زودي منتشر خواهدشد. ويژگي  آن موضوعات و مسائلي است كه مورد نياز جامعه كنوني است. مثلاً در مسائل بهداشتي از آخرين مطالعات بهداشتي بحث مي شود كه خواننده بتواند با مطالعه آنها آگاهي هاي لازم را پيدا كند.
* درباره كتاب دايره المعارف عمومي الفبايي كه اخيراً منتشر شده است، نيز سخن بگوييد.
- اين مجموعه دوجلدي شامل حدود هشت هزار مقاله در زمينه هاي مختلف و حدود دو هزار شرح حال از بزرگان جهان و كرنولوژي پيشرفت هاي آدمي از آغاز تاكنون است كه جالب و خواندني است. از اين گذشته، در زمينه هاي گوناگون ايران شناسي نيز مطالب متنوعي آمده است و نقشه ها و تصاوير رنگي و سياه و سفيد متعددي دارد و چون فشرده، متنوع و به روز است، عموم مردم مي توانند از آن استفاده كنند.
* چه انگيزه اي موجب شد كه كار ترجمه و تأليف دايره المعارف انجام دهيد؟
- چون احساس مي كنم دايره المعارف مورد نياز جامعه امروزي است. يكي از شاخص هاي پيشرفت در دنيا، تأليف كتاب هاي دايره المعارف است و كشور ما در اين زمينه در مراحل ابتدايي گام برمي دارد و ما بايد اين عقب ماندگي را جبران كنيم. در كشور ما در اين زمينه موازي كاري زياد مي شود.
* چه پيشنهادي براي رفع اين عقب ماندگي داريد؟
- ره چنان رو كه رهروان رفتند. حدود 16 سال پيش در سفر به تركيه با آقاي پروفسور ياشار، رئيس فرهنگستان آن كشور ديدار و گفت وگويي درباره دايره المعارف انجام دادم. در مخزن كتابخانه اين فرهنگستان حدود يكصد نوع دايره المعارف كه در اين كشور و با شمارگان زياد چاپ شده بود، وجود داشت كه از ديدن آنها حيرت زده شدم. از اين گذشته تركيه سه دايره المعارف بزرگ دنيا(گراندلاروس، بريتانيكا و آمريكانا)را به زبان تركي به صورت جزوه منتشر كرد و در كيوسك هاي مطبوعاتي به فروش رسيد. در سفر مجدد كه سه سال پيش به كشور تركيه داشتم، متوجه شدم كه اين سه دايره المعارف به صورت كامل و به زبان تركي در اختيار علاقه مندان قرار گرفته است. ما هم براي پيشرفت در اين خصوص نياز به همكاري واقعي دستگاه هاي مسئول امور علمي و فرهنگي كشور داريم.
* به نظر شما كدام دايره المعارف عمومي ايراني بهتر است؟
- دايره المعارف عمومي مصاحب كه درچند سال اخير آخرين جلد آن از سوي انتشارات اميركبير منتشر شده است. البته برخي از مقالات آن نيازمند به روزآوري و افزودن مقالات جديد است.
* كدام كارتان را بيشتر مي پسنديد. چرا؟
- دايره المعارف عمومي الفبايي را، زيرا خيلي فشرده و جامع به نظر مي رسد.