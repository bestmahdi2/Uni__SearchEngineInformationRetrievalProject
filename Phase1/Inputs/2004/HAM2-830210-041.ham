ستون ما
در باب ندانستن
شايد در مناطقي ديگر از جهان و شايد در ميان نسل اول آنها كه قرباني ايدز شدند، عمده مبتلايان به اين بيماري افرادي بودند كه به هر دليل رفتار جنسي خارج از هنجارهاي اخلاقي و مذهبي جوامع داشتند. اما همه مي دانند ويروس ايدز بعدها روش هاي متنوع تري براي واگيري و انتشار پيدا كرد و بخش قابل توجهي از مبتلايان كنوني به اين ويروس در جهان، مطلقا از نظر اخلاقي و موقعيت اجتماعي شباهتي به گروه موصوف ندارند.
در ايران، آمارها نشان مي دهد كه ايدز عمدتا بيماري تهيدستان كم سواد است. از بيش از شش هزار نفر مبتلاي شناخته شده در ايران، بيش از هفتاد درصد را افرادي تشكيل مي دهند كه صرفا به دليل عدم دسترسي به سرنگ سالم و يا عدم اطلاع ازخطرات استفاده از سرنگ آلوده، تن خويش را ميزبان ويروس مرگبار عصر جديد كرده اند.
با اينهمه رفتار سازمان هاي مسئول در نشان دادن ايدز به عنوان يك بيماري «مگو» موجب شده نه امكان آشنايي افزون تر مردم با زمينه هاي ابتلاي به ايدز فراهم شود، و نه مبتلايان به اين بيماري به سرعت درپي درمان خود بربيايند. عجيب است كه اگرچه ابتلاي به ايدز در ايران حوزه انتشار جغرافيايي مشخص(مسير اصلي تردد مابين جنوب شرق كشور تا شهر تهران، شهرهايي كه درصد بالاتري معتاد دارند و زندان هاي با امكانات بهداشتي كمتر)و نيز روش غالب در ابتلا(استفاده مشترك از سرنگ آلوده)دارد، اما اطلاعات عرضه شده نه افرادي را كه در موقعيت اين حوزه و روش قرار دارند، بلكه عمدتا قشرهاي متمول جامعه كه به نسبت در ايران كمتر با خطر ابتلا به اين بيماري روبه رو هستند را تحت پوشش قرار مي دهند. عدم ارايه اطلاعات لازم و بعضا كتمان برخي حقايق كه در اين زمينه وجود دارد، ممكن است اين انگاره را تقويت كند كه سازمان هاي مسئول براي ناآگاهي جامعه نسبت به ماهيت بيماري ايدز مصلحتي قائل هستند. به راستي چه مصلحتي مي تواند باشد در ندانستن؟