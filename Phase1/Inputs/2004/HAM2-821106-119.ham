مناسك حج، در گفت وگو با حجت الاسلام والمسلمين رشاد معاون امور بين الملل بعثه مقام معظم رهبري
اللهم لبيك
گفت وگو: مريم غفاري



خبرنگار اعزامي همشهري به مكه مكرمه
اشاره: حج، زماني براي انديشيدن، تأمل در خود و قرار گرفتن در زير باران وحي است. پا گذاشتن در غار حرا، درست جايي كه نخستين آيات بر رسول گرامي اسلام نازل مي شود. اين آغازي است بر تدوين و تكريم مناسك و سنن جديد،تا تو نيز قدم در عرصه بگذاري و به جرعه اي حيات بخش در رسي و جاودانگي را لمس كني!
گفت وگوي حاضر مقدمه اي است براي آشنايي با چنين جايگاهي. با هم مي خوانيم.
گروه انديشه
* ارزيابي شما از حج امسال چيست و براي ارتقاي سطح بهره وري از حج، بعثه رهبري چه تمهيداتي انديشيده است؟
- ارتقاء كاربرد و كاركرد حج بيش از هر چيزي معطوف به ريشه فكري حجاج است. اگر حاجي شناخت عميق و ژرفي از مناسك حج و فلسفه آن، سرزمين وحي(مكه و مدينه)و زمان و مكاني كه در آن تنفس مي كند. داشته باشد، مطمئناً بهره وري و بازدهي معنوي، مادي، فردي، اجتماعي و ملي و جهاني حج صد چندان خواهد شد. ولي علاوه بر درك و شناختي كه حجاج بايد حايز آن باشند، برنامه ريزي صحيح و اصولي از ناحيه متوليان تأثير بسيار كارسازي دارد. از اين رو بعثه به عنوان سكوي تدبير و تلاش براي توسعه و ارتقاي كارآيي و كاربرد حج و برخورداري حجاج از اين موهبت تلاش مي كند تا اين هدف را تأمين كند. يعني آگاهي بخشي به حجاج و برنامه ريزي براي ارتقاي درك و توسعه كيفي عمل حاجيان و قصد كنندگان حرم نبوي و حرم الهي. در اين باره كتاب هاي سال حج منبع خوبي است تا رسانه ها براي آگاهي بخشي به متصديان امر حج و مردم از آنها استفاده كنند.
* با بعثه هاي كشورهاي اسلامي ديگر تا چه اندازه تفاهم و تبادل افكار داريد؟
- البته برخلاف فلسفه حج كه مكاني براي تعامل بين مسلمانان است و بزرگترين و مهمترين كنگره سالانه فراملي مسلمين تلقي مي شود، متأسفانه بعثه هاي كشورها چندان درصدد تماس با هم نيستند، ولي بعثه جمهوري اسلامي از چند سال پيش با بعثه هاي كشورهاي مختلف در تماس است،  نشستهايي برگزار مي كند، كه گاه منشأ آثار ارزشمندي بوده است؛ حتي در حد تجديد روابط بين كشورمان با برخي از كشورهاي اسلامي كه رابطه ما با آنها قطع بوده است.
* به نظر شما حج قبل از انقلاب و حج پس از انقلاب چه تفاوتي با هم دارند؟
- حج قبل از انقلاب و پس از انقلاب همان تفاوتي را دارد كه حج ايران با حج ساير كشورها دارد. اغلب كشورها مناسك بي روح و كم خاصيتي را اجرا مي كنند كه عمدتاً اهتمام آنها معطوف به ظواهر مناسك است. تنها صورت تحقق پيدا مي كند با غفلت از سيرت حج. جمهوري اسلامي كه مولود و محصول انقلاب اسلامي است يكي از خدماتي كه به مردم ايران ارائه داد و در پي آن به مردم ديگر كشورها، اين بود كه روح حج و فلسفه مناسك و غايات و اهدافي كه بر اين عبادت بزرگ مترتب است و موردنظر خدا و اولياء الهي است را مطرح و برجسته كرد. گرچه موانع و كارشكني هاي داخلي و خارجي از سوي كشورهاي اسلامي و غيراسلامي مانع آن است آنچنان كه بايد و شايد حج ابراهيمي، حج مهدوي كه حج انتظار، حج اعتراض، حج فرج طلبي و فرجام خواهي است حج آينده نگري است. حج جهاني ديدن و به جهان انديشيدن و به معضلات و مشكلات فكركردن و به راه كارها پرداختن است تحقق پيدا كند؛ اما به هر حال درحد مقدورات و به حد ميسور با وجود موانع كار در محتوا و معنا و قالب حج، انقلاب اسلامي تحول ايجاد كرد. اين تلاش امروز كشورهاي ديگر و دست كم حجاج كشورهاي ديگر را متأثر كرده است، لهذا مي توان گفت كه حج مسلمانان پس از پيروزي انقلاب اسلامي با حج مسلمانان قبل از اين انقلاب تفاوت كرده است. در تفاوت آن مي توان گفت كه اكثريت حجاجي كه به سرزمين وحي مي آيند نسبت به مشكلات مسلمانان، توطئه ها و دسيسه هاي دشمنان حساس هستند. حال اگر موانع برطرف شود حج مي تواند پيچيده  ترين مشكلات را از پيش روي مسلمانان جهان بردارد.



* مراسم حج چه نقشي مي تواند در وحدت مسلمانان داشته باشد؟
- مراسم حج اصولاً خود مظهر توحيد و وحدت است، توحيد در مقام نظر و وحدت در مقام عمل. اينجا(مكه)سرزمين توحيد و وحي است در اين فضا عطر وحي پيچيده است و آواز پر فرشتگان گوش انسان را مي نوازد. انسان در اينجا توحيد تنفس مي كند. با اين حال دو ميليون مسلمان از 170 مليت از سراسر جهان در اينجا حضور پيدا مي كنند. با زبان ها، نژادها، فرهنگها، سلايق، علايق، و رنگهاي گوناگون، با دلي يكسان و جهتي يك سو و بياني واحد به خدا لبيك مي گويند و شرك و كفر را طرد مي كنند. ظلم و تعدي را نفي مي كنند و عدالت و توحيد، آزادي و احسان و وحدت و همبستگي را فرياد مي كنند. بزرگترين انجمن و كنگره اي است كه ميليونها دل را به هم گره مي زنند. قطعاً و بي شك، بي نظير ترين و بي سابقه ترين تجمع وحدت است كه در طول تاريخ هر سال در جهان در اين سرزمين رخ مي دهد.
* به نظر جنابعالي   وضعيت سياسي جهان تا چه اندازه مي تواند روي حج تأثير بگذارد؟
- حج نبض مسلمانان است و اگر سران وابسته و احياناً ترسو و بي شخصيت و فاقد اعتماد به نفس به مسلمانان و ملتها آزادي بدهند، حج مي تواند مهمترين مسائل مسلمانان را همه ساله مطرح كند و براساس منافع مسلمانان به آن جهت دهد. در نتيجه اگر در يك منطقه اي از جهان به مسلمانان يا يك كشور اسلامي حمله اي شد مسلمانان مي توانند به موقع عكس العمل نشان دهند، همدل و يكدست شوند و هر سال حج ليله القدر نقطه تقدير سرنوشت مسلمانان و نقطه عزيمتي براي حل مشكلات و مواجهه با دشمنان قلمداد شود. در حال حاضر نيز شاهديم كه توطئه ها، حمله ها و لطماتي كه آمريكا و غربي ها بر جهان اسلام وارد مي كنند، در مراسم حج عكس العمل ايجاد كرده و مسلمانان با يك گرايش تند به سمت ضديت با غرب خصوصاً آمريكا پيش مي روند.
* به نظر شما چه بهره هايي مي توانيم از سفر حج بگيريم؟
- حج به هرحال علاوه بر ابعاد اجتماعي، سياسي و حماسي واجد باطن معنوي است. حاجي وقتي به اينجا مي آيد بايد بخشيده از اينجا برگردد بايد گناهانش را همين جا بريزد و رذايل را به فضايل در وجودش تبديل كند. حج مناسك الهي و معنوي است. هر عملي كه حاجي اينجا انجام مي دهد در واقع نمادي است از معرفت به دين و تعاليم الهي. لهذا علاوه بر جنبه هاي اجتماعي، حجاج بايد كوشش كنند روحشان را از آلودگي ها بيالايند و جانشان در آبشار شفافي كه در هر نقطه اي از سرزمين وحي بر سر انسان فرو مي ريزد بشويند. پس از اين پيرو حق باشند و عمل حق انجام دهند. حج فرصت بازسازي و خودسازي است و نبايد از اين فرصت غافل شويم. به تفريح و تفرج نبايد پرداخت. سفر عادي نيست، سفر الهي است.