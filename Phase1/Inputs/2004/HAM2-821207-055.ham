مردم
علي مصفا
علي مصفا را بيننده هاي تلويزيون هنوز فراموش نكرده اند. چون تازه پخش مجدد سريال كيف انگليسي با بازي او و همسرش ليلا حاتمي به اتمام رسيده است. اما اغلب اين تماشاگران نمي دانند كه اين بازيگر ريشو و آرام، يك فيلم هم ساخته و حتي اين فيلم را به هيات انتخاب جشنواره فيلم فجر امسال هم ارايه كرد كه البته براي شركت در بخش مسابقه پذيرفته نشد. مصفا كه در جريان ساخت اين فيلم با مشكلات زيادي روبه رو شد و تهيه كننده اصلي فيلمش را بعد از مدتي از دست داد، به اين تصميم اعتراض كرد اما اعتراضش به جايي نرسيد و فيلمش حتي در بخش ميهمان جشنواره فجر هم به نمايش درنيامد. راستي بازيگر اصلي اين فيلم را كه لابد مي توانيد حدس بزنيد چه كسي است؟
جاني دپ 
جاني دپ كه روزي روزگاري انتخاب اول فيلم هاي خاص و روشنفكرانه هاليوودي بود، حالا به خاطر بازي در يك فيلم پرفروش اكشن مورد توجه قرار گرفته است. نقش آفريني او در فيلم دزدان دريايي كاراييب آن قدر چشمگير بوده كه در ميان بازيگران آثاري مثل ارباب حلقه ها، رودخانه مرموز، شكوه آمريكايي و سرگشته در ترجمه، حضور او بسيار به چشم مي آيد. در مراسم بهترين هاي سالانه سينما، نام دپ هم به عنوان نامزد دريافت جايزه بهترين بازيگر نقش اول مرد مطرح بوده و در مواردي هم اين جايزه به او تعلق گرفته است و آخرينش جايزه اي بود كه از طرف خود بازيگران به او اعطا شد. اين كه چنين تشويق هايي باعث تغيير مسير زندگي هنري دپ و گرايش بيشترش به سوي سينماي تجاري خواهد شد يا نه، هنوز معلوم نيست.
جاناتان موستو
در اين سال ها خيلي كم پيش آمده كه فيلم خارجي معروف و پرفروشي بر پرده سينماهاي تهران به نمايش درآيد. اما به ندرت پيش آمده كه فيلمسازي يا بيش از يك فيلم در فهرست كوتاه فيلم هاي خارجي به نمايش درآمده در سينماهاي تهران حضور داشته است. يكي از اين فيلمسازهاي خوش شانس(يا بدشانس)جاناتان موستوست. از او پيش از اين فيلم 571u- به نمايش درآمد كه چندان چيز دندان گيري نبود. اما بازگشت دوباره اش بر پرده سينماهاي تهران با فيلم بسيار مطرح تري است. ترميناتور 3 كه موستو براي كارگرداني اش جايگزين جيمز كامرون شده و حداقل در مورد صحنه هاي اكشن، از پس كار برآمده است.