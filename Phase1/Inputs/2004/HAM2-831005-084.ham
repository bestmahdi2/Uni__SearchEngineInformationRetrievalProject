رئيس جمهور در جمع خبرنگاران:
بازسازي در بم بايد تسريع شود
ايسنا: رئيس جمهور كه در آستانه سالگرد فاجعه بم طي سفري دو روزه به استان كرمان در شهرستان بم حضور داشت در جمع خبرنگاران گفت: همواره از طريق گزارش هاي دريافتي و مباحث مطرح شده در دولت در جريان امور بازسازي بم قرار داشته است.
وي با بيان اين كه جبران حادثه فوق العاده بزرگ زلزله بم به سادگي ميسر نيست، خاطرنشان كرد كه اگر انتظار اين باشد كه همه مشكلات در فرصتي كوتاه حل شود، برآوردني نيست.
رئيس جمهور با بيان اين كه در كار بازسازي بم همه بايد شركت داشته باشند، بار اصلي اين كار را بر دوش دولت دانست و ابتكار تشكيل ستاد راهبردي را مورد توجه قرار داد و افزود: اين ستاد توانست با تمركز بيشتر، پشتيباني و بكارگيري بهتر نيروها در عرصه هاي مختلف كارهاي خوبي را انجام دهد.
خاتمي خاطرنشان كرد كه در امر بازسازي موقت بايد بيش از 800 هزار متر مربع ساختمان ساخته مي شد و در بررسي هاي انجام شده مشخص شد كه كمتر از 15 درصد نقص هايي داشته است و در كاري با اين حجم، اين درصد نقص زياد نيست.
وي با بيان اينكه در زمينه آب، برق و بهداشت و درمان موفقيت هاي بزرگي در بم حاصل شده است، گفت: امروز آبي كه در بم در اختيار افراد به صورت رايگان قرار مي گيرد 600 ليتر در ثانيه براي بم و 114 ليتر در ثانيه براي بروات است، در حالي كه قبل از زلزله 370 ليتر در ثانيه در اختيارشان قرار مي گرفت و حدود 36 مگاوات برقي بود كه قبل از زلزله در بم مورد استفاده قرار مي گرفت و امروز 43 مگاوات برق در اختيارشان است.
رئيس جمهور در ادامه همچنين به بازسازي قنوات، راه اندازي مجاري آبياري، رسيدگي به نخل ها، ايجاد سردخانه ها - كه ظرفيتشان 70 هزار تن قبل از حادثه بود و بعد از آن به 82 هزار تن رسيد - و نيز به تناسب آن بسته بندي خرما - كه بم توانست بر اثر آن اين محصول اصلي خود را به نحو مناسبي حفظ و توزيع كند- اشاره كرد.
خاتمي با بيان اين كه حتي يك مورد بيماري واگيردار در منطقه وجود نداشت و اين گام مهمي است، خاطرنشان كرد: وضع امنيت بم قابل قبول است.
وي با تأكيد بر اينكه سعي شده است، مردم بم با همت بيشتري در بازسازي شهرشان مشاركت داشته باشند، افزود: پيش از اين قرار بود 5/3 ميليون تومان به صورت بلاعوض در اختيار افراد قرار گيرد و 6 ميليون تومان با كارمزد 5 درصدي - قرض الحسنه - و 4 ميليون تومان با كارمزد 16 درصدي در اختيارشان قرار داده شود؛ امروز نيز تصميم گرفتيم 10 ميليون تسهيلات با همان سود 5 درصدي در اختيارشان قرار  گيرد و به علاوه 2 ميليون تومان كه براي حصاركشي، 1 ميليون مجاني و 1 ميليون باز با سود 5 درصدي كه مورد رضايت مسئولان ذيربط بود در اختيارشان باشد.
خاتمي با تأكيد بر اين كه ما تاكنون به فكر برداشتن موانع بوده ايم و امروز راهها هموار شده و كارها با سرعت بيشتري پيش خواهد رفت افزود: توصيه كرده ام كه ستاد و مسئولان ذيربط، امر بازسازي را سريعتر انجام دهند.
وي با اشاره به حضور متخصصان و استقرار 28 شركت مشاور و بحث تقسيم بندي بم و بروات براي كمك و هدايت مردم و كشيدن نقشه ها براي ساختمان ها در راستاي جلب رضايت مردم، در عين حال به مشكلات موجود اشاره كرد و اظهار داشت كه واقعا جبران آن فاجعه كار دشواري است.
رئيس جمهور با تشكر از همه دستگاهها و سازمانها افزود: از ياد نبريم كه كل كمك هاي مردمي 5/21 ميليارد تومان بود كه اين مبلغ به غير از كمك هاي جنسي است، در حالي كه دولت 379 ميليارد تومان تاكنون اعتبار گذاشته و اعتبارات ديگري را هم به اين منطقه اختصاص خواهد داد و از كمك هاي خارجي و انساني،  جنسي و قول هايي كه براي كمك ها دادند و فكر مي كنم نزديك 100/1 ميليارد دلار قول دادند ولي آنچه كه به دست جمهوري اسلامي رسيده از 5/17 ميليون دلار كمتر است.وي خاطرنشان كرد: هم عهد شده ايم كه تا پايان عمر اين دولت، شهر بم روي پاي خود بايستد و شكل و جهت خود را مشخص كرده باشد و حداكثر ممكن افراد بتوانند در خانه هاي دائمي خودشان سكني گزينند.
رئيس جمهور اظهار داشت كه هرچند زلزله بم آثار تلخي داشت اما يك اثر شيرين آن اين بود كه ما را از غفلت بيدار كرد، خوشبختانه در اين دوره تصميم هاي خوبي از جمله تشكيل ستاد عالي بحران زير نظر شخص معاون اول گرفته شد و تمام دستگاههاي نظامي و غيرنظامي با موافقت رهبري و مصوباتي كه بود تحت امر اين ستاد قرار گرفتند.