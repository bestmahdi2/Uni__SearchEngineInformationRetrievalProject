كتابخانه سپيد، كتابخانه نابينايان
با طراحي و توليد نرم افزار كتابخانه سپيد از اين پس امكان مطالعه و جست وجو در كتابهاي جديد براي نابينايان فراهم شده است.
نرم افزار كتابخانه سپيد با فراهم كردن امكانات يك كتابخانه الكترونيكي بريل فارسي و گسترش شبكه اي آن براي تمام نابينايان سراسر كشور امكان افزودن كتب جديد به مجموعه هاي نابينايان تبادل كتاب و غني سازي مراكز اطلاعاتي را براي روشندلان فراهم مي كند.به گزارش تيم تحقيقاتي پكتوس به دليل گراني و هزينه بالا و از سوي ديگر حجم بيش از حد كتب بريل تاكنون تعداد بسيار اندكي از اين كتابها در اختيار مجموعه هاي خدماتي نابينايان قرار گرفته و نابينايان كشور به علت عدم گسترش امكانات عمومي مطالعه از دستيابي به اطلاعات اوليه نيز محروم بوده اند.
مهندس صادقپور سرپرست تيم تحقيقاتي كتابخانه سپيد با اعلام اين مطلب افزود:با توجه به اين نكته كه تمامي كتابهايي كه براي افراد عادي چاپ مي  شود از طريق فايل هاي رايانه اي تهيه مي شود با استفاده از كتابخانه سپيد از اين پس مي توان همان كتابها را براي نابينايان نيز آماده كرد.
مهندس آرمان بحري مدير پروژه كتابخانه سپيد آمار كتابهاي بريل فارسي ايران را تا انتهاي سال 80 كمتر از 1800 عنوان ذكر كرد و افزود: با استفاده از اين نرم افزار در هر سال توان انتشار حدود 10000 عنوان كتاب جديد به وجود مي آيد. وي امكان مشاهده ليست و مشخصات كتابها، ليست بخش ها، زير بخش  ها، اطلاعات تكميلي كتاب(شامل نويسنده، مترجم، ناشر، موضوع و...)، جست وجو براساس متغيرهاي گوناگون و نيز مطالعه متن كامل كتاب به صورت صوتي و بريل را از امكانات كتابخانه سپيد ذكر كرد.