ممنوعيت تردد خودروهاي فرسوده
در 7 شهر بزرگ از اول آذرماه
با توجه به ممنوعيت تردد اين خودروها در سطح معابر 7 شهر تهران، مشهد، اصفهان، تبريز، اهواز، اراك و شيراز، ماموران راهنمايي و رانندگي از اول آذرماه 83 با اين قبيل خودروها برابر مقررات مربوط به خودروهاي با پلاك غيرمجاز رفتار خواهند كرد
محمد محمد پور
در حالي كه ميانگين عمر خودروها در برخي كشورها بين 10 تا 13 سال است ولي در ايران هر شهروند داراي خودرو، به طور متوسط 25 سال از خودروي خود استفاده مي كند. بنابر آمار موجود، هم اكنون نزديك به 2 ميليون و 400 هزار خودرو فرسوده(شخصي و عمومي)بالاي 10 سال در كشور وجود دارد كه از اين تعداد يك ميليون و 600 هزار دستگاه خودروي فرسوده بالاي 20 سال به شمار مي آيند.
در تهران روزانه 2 ميليون خودرو با مصرف 7ميليون ليتر بنزين و ورود يك و نيم ميليون تن آلاينده در خيابان ها تردد مي كنند كه از اين تعداد حدود 500 هزاردستگاه خودروهاي فرسوده،دودزا وآلاينده هستند. مصرف سوخت هم در خودرو فرسوده بيش از سه برابر خودروهايي با تكنولوژي جديد است. اين در حالي است كه اين دسته از خودروها حدود8 برابر بيشتر از خودروهاي جديد در آلايندگي هوا سهم دارند. در ايران نزديك به يك ميليون خودرو فرسوده بالاي 25 سال با مصرف سوختي كه دارند، يك ميليارد دلار ضرر به اقتصاد كشور وارد مي كنند.
مسوولان ترافيك تهران همواره به خروج خودروهاي فرسوده با توجه به توليد روزانه 1400 دستگاه خودرو جديد از گردونه تاكيد داشته اند. آنها بارها از اينكه خودروهاي جديد وارد معابر مي شوند، بدون اينكه خودرويي خارج شود ابراز نگراني كرده و خواهان اجراي آئين نامه مصوب در اين زمينه هستند. آئين نامه اي كه قرار است از اول آذر ماه سال جاري پياده شود.
آمار و ارقام انتشار يافته از سوي وزارت بهداشت و درمان حاكي از آن است كه بر اثر آلودگي هوا سالانه5هزار نفر در كشور جان خود را از دست مي دهند و صدها نفر نيز در شهرهاي بزرگ و آلوده كشور به انواع بيماري هاي قلبي، ريوي و... مبتلا مي شوند.
بنابر اعلام سازمان حفاظت محيط زيست آلاينده مونواكسيدكربن، يكي از سموم كشنده، در هواي تهران هر روز افزايش مي يابد كه به گفته مسوولان اين سازمان ناشي از افزايش خودروهاي فرسوده است. خودروهايي كه در ساعات پر ترافيك تا 12 برابر يك خودرو معمولي هوا را آلوده مي سازند.
سال گذشته، وزارت صنايع و معادن با همكاري سازمان محيط زيست و ديگر ارگان هاي مربوط با تشكيل كميته اي، طرح خروج خودروهاي فرسوده را در هيات دولت مطرح كرد و مورد تصويب قرار گرفت. گرچه آئين نامه اجرايي اين طرح ابلاغ نيز شد اما هيچگاه مورد اجرا قرار نگرفت. بر اساس دستورالعمل زير، گروهي متشكل از نمايندگان سازمان حفاظت محيط زيست، راهنمايي و رانندگي و شهرداري شهرهاي موضوع آئين نامه بامسووليت سازمان حفاظت محيط زيست، مسوول درست اجرا كردن دستورالعمل بودند كه خودروهاي سواري شخصي 4سيلندر30سال، 6سيلندر 27سال، 8سيلندر 25 سال و خودروهاي پلاك عمومي18 سال و بالاتر را فرسوده تعريف كرده بود.
ماده 4 اين آئين نامه براي وارد كنندگان خودرو در صورت ارايه گواهينامه صادره از سوي نيروي انتظامي مبني بر اسقاط يك دستگاه خودروي غير قابل استفاده در چرخه حمل و نقل عمومي، تسهيلاتي درنظر گرفته بود كه شامل15 ميليون ريال بابت خروج هر دستگاه خودروي پلاك قرمز و 30 ميليون ريال بابت خروج هر دستگاه پلاك سفيد مي شد.
براساس ماده 7 آن آئين نامه نيز از تاريخ اول فرودين ماه سال 83 پلاك خودروهاي فرسوده غير مجاز اعلام شده بود.
اما اين طرح عملي نشد و آئين نامه به مرحله اجرا در نيامد، چون نه واردات خودرويي در كار بود و نه هزينه لازم اجراي طرح، تامين شده بود. با توجه به حجم بالاي هزينه تعويض يك خودروي فرسوده بايد گفت اعطاي تسهيلات به مالكان اينگونه خودروها بسيار دشوار است چرا كه براي خارج كردن 100 هزار خودروي فرسوده به حداقل 200 ميليارد تومان اعتبار نياز است و كمك به صاحبان 500 هزار دستگاه خودروي فرسوده هزار ميليارد تومان هزينه دارد.
حتي طرح مجلس گذشته براي خروج خودروهاي فرسوده به دليل هزينه بر بودن آن رد شد تا سرانجام آئين نامه جديدي تصويب و به مرحله اجرا درآيد.
براساس مصوبه هيات وزيران خودروهايي كه توانايي دريافت برچسب معاينه فني از مركز مكانيزه تهران بزرگ را نداشته باشند، خودروهاي سواري، سواري كار و وانت پلاك شخصي توليد داخل 4 سيلندر و كمتر مدل 1352 و قبل از آن، 6 سيلندر مدل 1356 و قبل از آن، 8 سيلندر مدل 1358 و قبل از آن، خودروهاي سواري، سواري كار و وانت پلاك شخصي وارداتي 4 سيلندر و كمتر مدل 1973 و قبل از آن، 6 سيلندر مدل 1976 و قبل از آن و 8 سيلندر مدل 1978 و قبل از آن فرسوده محسوب مي شوند. به اينها خودروهاي سواري، سواري كار و وانت پلاك غيرشخصي داخل مدل 1366 و قبل از آن، واردات مدل 1986 و قبل از آن را نيز بايد افزود.
ماده 2 و 181 آئين نامه راهنمايي و رانندگي مصوب سال 1347، رانندگي با وسايل نقليه با پلاك غيرمجاز را ممنوع دانسته تا ماموران انتظامي از حركت اينگونه وسايل نقليه جلوگيري كنند. نيروي انتظامي اعلام كرده كه با توجه به ممنوعيت تردد اين خودروها در سطح معابر 7 شهر تهران، مشهد، اصفهان، تبريز، اهواز، اراك و شيراز، ماموران راهنمايي و رانندگي از اول آذرماه 83 با اين قبيل خودروها برابر مقررات مربوط به خودروهاي با پلاك غيرمجاز رفتار خواهند كرد. به عبارت ديگر از حركت اين خودروها در اين 7 شهر جلوگيري به عمل مي آيد، گرچه تردد آنها در شهرهاي ديگر غيرمجاز شمرده نمي شود!
مسوولان سازمان محيط زيست معتقدند در اين آئين نامه هدف اصلي حمايت از كساني است كه قصد خروج خودروهاي فرسوده را دارند و از بندهاي مهم آن معافيت هايي در سود بازرگاني براي واردات است. به گفته آنها دو شركت خودروسازي ايران خودرو و سايپا براي شركت در اين طرح اعلام آمادگي كرده اند، گرچه سايپا حتي حركاتي انجام داده و طي دو مرحله حدود 3 هزار دستگاه خودروي فرسوده را از رده خارج كرده است. مسوولان كميته كاهش آلودگي هواي تهران مي گويند با اعمال تشويق براي جايگزيني خودروهاي فرسوده با خودروهاي توليد داخل و خارج كه در طرح پيش بيني شده مي توان اميدوار به اجراي آن بود. يوسف حجت رئيس اين كميته مي گويد كه براي رسيدن به وضعيت مناسب بايد سالانه حداقل 200 هزار خودروي فرسوده از رده خارج شود، اما با توجه به هزينه بالاي جايگزيني، آيا اين طرح شدني است؟
طرح ايران خودرو
شركت ايران خودرو، سازنده پيكان، طرحي را تهيه كرده است كه البته بايد گفت مستقل از طرح مصوب دولت به شمار مي آيد. اين شركت برنامه اي براي جمع آوري خودروهاي فرسوده پيكان تهيه كرده كه در اولين مرحله قديمي ترين مدل هاي آن جمع آوري خواهد شد. بنابراين جمع آوري 58 هزار پيكان فرسوده از شهر تهران اولين مرحله از يك برنامه چند ساله است كه اجراي آن منجر به جمع آوري 700 هزار دستگاه پيكان فرسوده مي شود. طبق اين طرح، بيش از 200 هزار دستگاه در سال 84 و در سال هاي بعد 400 هزار دستگاه مدل قديمي پيكان جمع آوري خواهد شد. حميد بهبهاني، معاون حمل و نقل و ترافيك شهرداري تهران، به ايرانشهر مي گويد: «هر روز يكهزار و 400 دستگاه خودرو و يك هزار و 600 موتورسيكلت شماره گذاري مي شود بدون اينكه خروجي داشته باشيم. با ادامه اين روند تهران به بزرگترين پاركينگ جهان تبديل خواهد شد. كارخانجات، فقط خودرو به تهران تزريق مي كنند در حاليكه سالانه 2 برابر خودروهاي جديد كه وارد شهر تهران مي شود بايد خودرو فرسوده از رده خارج شود.»گرچه همگان مي دانند راهكار معاون حمل و نقل و ترافيك شهرداري در شرايط كنوني عملي نيست. اما درست پياده كردن طرحي كه از اول آذرماه لازم الاجراست، مي تواند تا حدودي مشكل به وجود آمده را مرتفع سازد.