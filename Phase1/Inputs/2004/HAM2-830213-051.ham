قرباني فرهنگ كلاشينكف
رئيس سابق سازمان حج و اوقاف ولايت قندهار كشته شد. تا اينجاي خبر لابد فكر مي كنيد اين قتل هم مثل خيلي از انتقادات خشن مردم افغانستان جنبه انتقادي داشته است، مثل قتل رئيس هواپيمايي افغانستان به دست حاجيان عصباني جا مانده از سفر حج، مثل حمله افغان هاي عصباني به سفارت پاكستان و غارت اين سفارتخانه به خاطر اعتراض به دخالت پاكستان در امور داخلي افغانستان و حمله دانشجويان بلخ به دفتر سازمان ملل آن هم با چوب و سنگ براي تسليم نامه اي انتقادي به نماينده سازمان ملل در اين شهر!
اما قتل «عبدل باري» نشان مي دهد كه اين بار پاي اعتراض شديدتري در ميان بوده است. عبدالله فياض كه رياست فعلي اداره حج و اوقاف ولايت قندهار را بر عهده دارد گفته است كه عبدل باري، از علماي قندهار، پنجمين عالم مذهبي است كه در اين شهر كشته مي شود و پيش از اين چهار نفر از اعضاي شوراي علماي ولايت قندهار، يعني اعضاي شورايي كه علماي آن فتوا داده بودند اعلام جهاد عليه حكومت انتقالي افغانستان غيرقانوني است، به قتل رسيده بودند.
بنابراين به نظر مي رسد قتل عبدل باري هم با همين انگيزه يا انگيزه اي مشابه صورت گرفته باشد چرا كه او در ولايتي زندگي مي كرد كه يكي از مراكز مهم عمليات وحشت آفرين شبه نظاميان طالبان بوده و هست. افراد طالبان چند روز پيش از قتل عبدل باري هم با حمله به برخي موسسات خارجي، چند مامور دولتي و چندين امدادگر را به قتل رسانده بودند.
ناامني و حملات تروريستي و رفتار خشونت طلبانه رايج در افغانستان كه آخرين آن قتل اين روحاني قندهاري بود، نشان مي دهد كه فرهنگ كلاشينكف به راحتي از فرهنگ اجتماعي اين كشور حذف نمي شود و افغانستان هم مثل همسايه جنوبي اش تا مدت ها درگير اين خشونت ها باشد و شاهد تلفاتش.