برنامه هاي هفتادمين سالگرد تأسيس دانشگاه تهران اعلام شد
ويژه برنامه هاي هفتادمين سالگرد تاسيس دانشگاه تهران، دانشگاه مادر و اولين دانشگاه كشور، اعلام شد.
دكتر سيد احمدرضا خضري، مشاور رئيس دانشگاه تهران در گفت وگو با ايسنا، گفت:چون ستاد بزرگداشت دانشگاه تهران اين بزرگداشت را يك رويداد ملي و تاسيس دانشگاه تهران را سرآغاز آموزش عالي نوين در ايران مي داند، جلسات و مكاتبات با مقامات كشور براي ضرب سكه يادبود دانشگاه تهران و چاپ تمبر يادبود برگزار كرده و نتايج سودمندي به دنبال داشته است.
دكتر خضري در ادامه از جمله اقدامات ستاد بزرگداشت را تصويب برنامه هاي منظم و مفصل براي 12 ماه سال جاري عنوان كرد و گفت: اين ستاد برنامه هاي جشن هفتاد سالگي دانشگاه تهران را در 12 ماه و با عناوين فروردين ماه با عنوان «ايران، تمدن، دانشگاه»، ارديبهشت ماه با عنوان «دانشگاه استاد و مقام معلم»، خرداد ماه با عنوان «دانشگاه، بهره وري و توسعه»، تير ماه با عنوان «دانشگاه،  ارتباطات و روابط بين الملل»، مرداد ماه با عنوان «دانشگاه، ورزش، نشاط»، شهريور ماه با عنوان «دانشگاه، كارمندان و دوستداران دانش»، مهرماه با عنوان «دانشگاه و مهرگان دانش»، آبان ماه با عنوان «دانشگاه، دين و فرهنگ»، آذر ماه با عنوان «دانشگاه پژوهش و توليد دانش»، دي ماه با عنوان «دانشگاه و دانشجو»، بهمن ماه با عنوان «دانشگاه، انقلاب و تحولات اجتماعي»، اسفند ماه «دانشگاه، دانش آموختگان و ايران فردا» تصويب كرده است.