سمينار مشترك نانوتكنولوژي ايران- آلمان
اولين سمينار مشترك نانو تكنولوژي ايران- آلمان، از سيزدهم ارديبهشت جاري به مدت دو روز در دانشگاه علم و صنعت ايران برگزار مي شود.
هدف از اين سمينار مشترك كه به زبان انگليسي ارائه خواهد شد، ايجاد ديداري بين دانشمندان آلمان و ايران با يكديگر و تمركز بر روي دانشجويان ايراني به منظور آشنايي و آينده نگري در حوزه فعاليت هاي جهاني در مواد نانو ساختار و آغاز همكاري در زمينه هاي مختلف علوم و تكنولوژي نانو است.
افقهاي جديد در نانو تكنولوژي، نانو محاسباتي، مواد نانو ساختار سراميكي دما بالا، نانو لايه هاي مغناطيسي، سنتز نانو ذرات، روشهاي اندازه گيري مواد نانو ساختار، نانو دارو، حافظه هاي مغناطيسي نانو ساختار، ممبران نانو ساختار، آلياژهاي نانو ساختار مغناطيسي و برنامه هاي نانو تكنولوژي در ايران و آلمان از محورهاي اصلي اين سمينار است.
در حاشيه سمينار نمايشگاهي در ارتباط با وسايل و تجهيزات اندازه گيري مرتبط با نانو تكنولوژي برگزار مي شود و به منظور ارائه دستاوردهاي علمي جاري در سطح دانشگاه ها و مراكز پژوهشي كشور امكان ارائه پوستر فراهم خواهد بود.
نانو تكنولوژي از مباحث كليدي در توسعه تكنولوژي قرن بيست و يكم مي باشد. استفاده از مواد با ساختارهاي نانو، پيشرفت و راه  حل هاي شگرفي براي محصولات آينده ايجاد خواهد كرد. اين تكنولوژي طراحي، سنتز و ساخت مواد، قطعات، اجزا و ماشين آلات در محدوده ابعادي 1 تا100 نانومتر مي باشد. كاهش ابعاد ماده به اين دامنه باعث وقوع رفتارهاي جديد و برتر در خواص فيزيكي، شيميايي، مكانيكي، بيولوژيكي و... مي شود.
در اين ارتباط خواص مواد نانو ساختار تحت تأ ثير طراحي و كنترل ساختار نانومتري است كه نقش مهمي را در توسعه مواد پيشرفته ايفا مي كند.