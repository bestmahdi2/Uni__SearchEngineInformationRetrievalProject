در نشست با وزير فرهنگ و ارشاد اسلامي پيشنهاد شد؛
برنامه هاي جامعه فرهنگي و هنري براي كمك به مردم مناطق  زلزله زده
بنياد فرهنگي و هنري با هدف بازسازي هويت فرهنگي در بم تشكيل مي شود
وزير فرهنگ و ارشاد اسلامي در نشستي با حضور معاونان فرهنگي، هنري و سينمايي خود، استاندار و مدير كل فرهنگ و ارشاد اسلامي استان كرمان و نمايندگان صنوف فرهنگي و هنري، پيشنهادهاي اصحاب فرهنگ و هنر در زمينه كمك رساني به بازماندگان منطقه زلزله زده بم را مورد بررسي قرار داد.
به گزارش روابط عمومي وزارت فرهنگ و ارشاد اسلامي، جامعه فرهنگي و هنري كشور در اين نشست برنامه هاي خود را در بخش هاي كوتاه مدت، بلندمدت و جلب توجه ملي با هدف اميدآفريني و تقويت روحيه مصيبت زدگان زلزله، بازسازي فرهنگي شهر بم و همكاري هنرمندان و سينماگران در جلب توجه ملي به زلزله هاي احتمالي ارائه كرد.
جامعه فرهنگي و هنري كشور در بخش برنامه هاي كوتاه مدت، 12 پيشنهاد شامل؛ تهيه و توزيع بسته هاي فرهنگي، هنري و آموزشي در بين زلزله زدگان با هدف زنده نگه داشتن اميد در دل هاي آنان، اعزام گروه هاي فرهنگي و هنري به ويژه گروه هاي بازيگري از چهره هاي تئاتر و سينماي ايران به منظور اجراي برنامه هاي متناسب با شرايط موجود، پيش بيني برنامه هاي فرهنگي و هنري براي دو مقطع زماني چهلم قربانيان زلزله و نوروز بررسي كردند.
در اين نشست همچنين پيش بيني و ايجاد كارگاه هاي آموزشي و هنري ويژه كودكان و نوجوانان، همكاري با آموزش و پرورش براي غناي اوقات فراغت دانش آموزان و فعاليت هاي فوق برنامه، همكاري با گروه هاي روانشناسي و مددكاران اجتماعي در تسكين آلام و تسلاي خاطر بازماندگان، برگزاري جشنواره موسيقي مقامي كرمان با محوريت زلزله بم، راه اندازي روزنامه ها و نشريات محلي، انتشار ويژه نامه هاي بم به انضمام روزنامه هاي سراسري، ساخت فيلم هاي مستند و كوتاه، تيزرهاي تلويزيوني، تأمين نيازهاي فوري فرهنگي و هنري را در اين نشست ارائه كرده و مورد بررسي قرار گرفت.
همچنين ساخت و اجراي قطعات موسيقي، نمايشي، فيلم سينمايي با نام «بم» و به ياد قربانيان زلزله، سازمان دهي هنرمندان، سينماگران و اصحاب فرهنگ براي همكاري مؤثر در بازسازي شهر و حفظ هويت فرهنگي و هنري آن، همكاري در بازسازي اماكن فرهنگي و هنري تخريب شده و ساخت مراكز جديد فرهنگي و هنري، ساخت تالاري به نام هنرمند فقيد(ايرج بسطامي)، ساخت يادمان و بناي يادبود قربانيان زلزله، اجراي برنامه موسيقي ملي در زمان مناسب در شهر بم، تشكيل بنياد فرهنگي و هنري با هدف بازسازي هويت فرهنگي در بم، بازسازي سريع مساجد و كتابخانه ها، اختصاص كمك هاي جمع آوري شده اصحاب فرهنگ و هنر به بازسازي مراكز فرهنگي و هنري و شروع مجدد فعاليت هاي فرهنگي و هنري در بم از جمله برنامه هاي بلندمدت پيشنهادي جامعه فرهنگي و هنري در كمك به بازماندگان منطقه زلزله زده بم بود.