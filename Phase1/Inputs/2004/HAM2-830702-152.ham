ليگ در ايستگاه سوم ‎/سايه حواشي بر متن
استقلال و پرسپوليس، در راه  ورود به آرامش
خبرنگار همشهري: ليگ برتر به هفته سوم رسيد با اتفاقاتي كه قابل پيش بيني نبود و جرياناتي كه در حال شكل گيري است مي تواند تغيير و تحولات بسيار به همراه داشته باشد. اتفاقاً موضوع نه ارتباطي به صدرنشيني سايپا دارد و نه ابعاد فني امتيازهايي كه پاس و يا سپاهان از دست داده اند. پرسپوليس در ظاهر وضعيت بحراني تر از بقيه تيم ها دارد. پروين هم اكنون در گردابي كه خود ساخته بيش از هر كسي گرفتار شده است. او كه براي بازگشت به پرسپوليس تنها راه را قبول پذيرش پست مديريت فني مي دانست با قبول آن، شروع به يارگيري كرد، از دامادش - به عنوان مترجم - و محمود خوردبين گرفته تا نفراتي مانند انصاريان، رهبري فر، مهدوي و... تا چند بازيكن گمنام از تيم آذربايجان، براي مربيگري هم راينر زوبل هم بار مادي زيادي نداشت و هم اينكه از كانال همان مترجم _ داماد - وارد شده بود و مي توانست در كنار او قرار گيرد اما معادلات پروين آنجايي بهم خورد كه زوبل از لحاظ افكار فوتبالي به هيچ وجه با پروين به تعامل نرسيد و در اين ميان مترجم نيز به دليل زياده خواهي - او رسماً در يك شبكه تلويزيوني اعلام كرد كه مترجم نيست و چون در تيم هاي كلن و شالكه بازي مي كرده! دستيار اول تيم پرسپوليس است - بيشتر ميان زوبل و پروين شكاف ايجاد كرد. به دنبال اين اتفاقات روز جمعه اين فاصله در ميان تماشاگران نيز خود را نشان خواهد داد. عده اي از طرفداران قرمز از هم اكنون خود را آماده كرده اند تا افشين پيرواني را آزار دهند و در مقابل تماشاگراني - اگر چه در اقليت قرار دارند - هم قصد دارند مثلث دايي، پيرواني و عابدزاده را در مقابل پروين قرار دهند.
پاس و سپاهان نيز دور از حاشيه نيستند. در پاس خلأ فرشاد پيوس به خوبي حس مي شود، پيوس رفت و محصص جانشين وي شد بدون آنكه اثرات نبود مربي از جنس فرشاد - نفري كه در ميان بازيكنان رابطه عاطفي ايجاد مي كند و به دليل كارهاي عملي بتواند تئوري هاي جلالي را پياده كند - حس شود و محصص نيز مانند جلالي غرق طرح هاي خود است بدون آنكه راه ارتباط با بازيكناني مثل خداداد و يا بياتي نيا و نكونام را بشناسد.
اما سپاهان حال و روز ديگري دارد. وقتي از قدرت كاظمي كاسته شد، بازيكنان بدون هماهنگي جذب شدند و نفراتي كه به تدريج از سوي كاظمي راهي اصفهان شدند با زيركي مديريت از سپاهان جدا شدند معلوم بود، راه جدايي مربي و مديريت در سپاهان به اين تيم ضربه خواهد زد و حالا به اين روز رسيده ايم. سال گذشته معلوم بود تاريخ مصرف كاظمي در سپاهان تمام شده است.
استقلال نيز جدا از اين حواشي نيست. براي استقلال هميشه مدعي زياد است. از مديران قبلي بگير كه انگار پست مديريت ارثيه هميشگي است تا مربياني كه تمام جزئيات تيم را لحظه به لحظه با عينك مخصوص خودشان دنبال مي كنند و تبديل به مربي روزنامه ها شده اند و فصل قبل اين حواشي تقريباً از نيم فصل دامنگير استقلال شد اما انگار در اين دوره حاشيه ها زودتر آغاز شده است.
از اين هفته قدرت فني تيم ها را نيز مي توان ارزيابي كرد و قضاوت صحيح تري داشت. اجازه بدهيد از هفته آينده به نقد فني تيم ها بپردازيم.