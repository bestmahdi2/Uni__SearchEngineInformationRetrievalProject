چرا مردم اين همه گرفتار ديابت مي شوند
بسياري از افراد چاق  در برابر انسولين مقاومت ندارند و تمام كساني كه در برابر انسولين مقاومت نشان مي دهند نيز چاق نيستند
فاطمه علاقه بند
قسمت اول 
پزشكان چيز زيادي درباره چگونگي و پيشگيري و كنترل اين بيماري نمي دانند و بيماري نيز از تب و تاب نمي افتد.
كريستين گورمن - كيت نوبل 
يلاري كارول مي داند چيزي غيرعادي پيش آمده است، زيرا وي آن روز شاد و سرحال در استخر منزل مادربزرگش شنا و بازي كرده بود ولي هنگام غروب در حالي كه از درد خم شده بود به دستشويي مي رفت. مادرش فكر مي كرد احتمالا عفونتي پيدا شده و روز بعد هيلاري ده ساله را نزد دكتر اطفال برد. دختر جوان 100 كيلويي در عوض گرفتن آنتي بيوتيك روانه بيمارستان شد چون آزمايشات نشان داد كه وي دچار ناراحتي بسيار وخيم ديابت نوع دوم شده است.
هيلاري اولين كودك بسيار چاق نيست كه مي فهمد ديابت دارد. اختلال مزمن متابوليك يا همان ديابت بزرگسالان نامش تغيير كرده، زيرا بسياري از كودكان در سن هيلاري نيز به آن مبتلا مي شوند. همان گونه كه پزشكان مرتب هشدار مي دهند جهان به اپيدمي ديابت مبتلا شده است. در 1985 حدود 30 ميليون نفر در جهان گرفتار اين بيماري بودند،اما اوضاع طوري شده كه امروزه فقط در اروپا 48 ميليون نفر يعني 8/7 درصد از جمعيت جهان با اين بيماري زندگي مي كنند. اگرچه معمولا ديابت از نوع دوم هنوز هم افراد را در دهه پنجاه و شصت زندگي دچار مي كند ولي بيشتر اطفال نيز بدان مبتلا مي شوند حقيقتي كه موجب نگراني عمده مسوولان بهداشت جهان است.
نه تنها اين كودكان خود با زندگي پراز مشكل نظير خطر كوري، ناراحتي هاي قلبي و سكته مغزي مواجه اند بلكه هشداري نيز براي اشتباه بودن شيوه زندگي ما هستند.
طبق بررسي هاي دانشمندان در دهه گذشته اغلب نشانه هاي مخرب ديابت و در بعضي موارد خود بيماري نيز با تكنيك هاي بهتري براي كنترل و داروهاي موثرتري براي معالجه آن تقريبا به طور كلي قابل پيشگيري است. آنها در 2 تحقيق عمده نشان داده اند كه فقط با تغيير اندكي در شيوه غذا خوردن و ورزش، افرادي كه بسيار در معرض ابتلا به ديابت از نوع دوم هستند مي توانند اين بيماري را دست كم براي 3 سال و شايد هم بيشتر به تاخير بيندازند(ولي ديابت از نوع اول اندكي).
اين بيماري به يك معما تبديل شده است و تاكنون پزشكان درباره ديابت نوع دوم و چگونگي كنترل آن چيز زيادي نمي دانند، اما شمار مبتلايان به نحو هشدار دهنده اي رو به افزايش است.
اپيدميولوژريست ها(متخصصان بيماري هاي اپيدمي)پيش بيني مي كنند تا سال 2025 ميزان شيوع اين بيماري در آمريكاي شمالي دو برابر و در اروپا 20 درصد مردم را مبتلا سازد و در آفريقا و شرق مديترانه و خاورميانه و خاوردور به دو برابر و در آمريكاي لاتين بين 75 تا 85 درصد برسد. طبق يك برآورد هند با 5/35 ميليون نفر بيشترين و چين 8/23 ميليون نفر و آمريكا 16 ميليون نفر ديابتي دارد.
پزشكان مي گويند دليل اين افزايش ناگهاني آشكار است: بسياري از مردم زياد مي خورند و خيلي كم ورزش مي كنند و واضح است كه افزايش وزن خطر ابتلا به ديابت را افزايش مي دهد، ولي اين امر فقط بخشي از مشكل را بيان مي كند. ديابت ساز و كار ژنتيكي قوي دارد و دانشمندان به آن و به همان ميزان نيز به متابوليسم و تغذيه مادر در هنگام بارداري مشكوك هستند كه شما را در معرض ابتلا به ديابت قرار داده است.
اين تصوير نظر ما را در مورد وخامت اين بيماري تغيير داده و نشان مي دهد بيماران آنگونه كه تصور مي شد در مبارزه با اين بيماري ناتوان نيستند، علي الخصوص اگر در مراحل بسيار ابتدايي بيماري به آنها هشدار داده شود. تغييرات در شيوه زندگي و نوع غذا در موارد بسيار، موجب تفاوت هاي عمده اي خواهد شد. با آماده ساختن بيماران ديابتي براي معالجات صحيح تر هرگز آينده دورنما براي هيچ بيمار ديابتي روشن تر نشده ولي پيامدهاي بي تحركي هرگز تا اين ميزان ويرانگر نبوده است. ديابت، چهارمين دليل عمده مرگ و مير، دليل اصلي نابينايي و رايج ترين دليل براي بريدن دست و پا در كشورهاي پيشرفته بوده است.
ديابت چيست؟
براي مفهوم شدن اطلاعات مربوط به آخرين پژوهش ها در مورد اين بيماري بايد اندكي بيشتر در مورد دو ملكول كليدي يعني گلوكز و انسولين و نقشي كه در ديابت از نوع اول و دوم بازي مي كنند بدانيم. از گلوكز شروع مي كنيم، ملكول قند كه منبع عمده سوخت بدن است. مي توان قندخون را با دستگاهي به نام گلوكومتر اندازه گيري كرد و آن را يا با واحد ميلي مول در هر ليتر خون و در بعضي دستگاه ها با واحد ميلي گرم در هر دسي ليتر خون مشاهده كرد. هر كس كه ميزان قند ناشتاي او 7 ميلي مول يا بالاتر است ديابت دارد. قند ناشتاي طبيعي در همه جا از 4 ميلي مول تا 7 ميلي مول است.
انسولين هورموني است كه با سلول هايي خاص در پانكراس(لوزالمعده)ساخته مي شود و كارش خارج ساختن قند از خون به سلول هاي مختلف بدن است. هرگاه ميزان قندخون بالا رود(كه همواره هنگام غذا خوردن اتفاق مي افتد)لوزالمعده انسولين بيشتري ترشح مي كند تا ميزان قند را ثابت نگه دارد. در اينجا تفاوت ميان ديابت نوع اول و دوم مشخص است. ديابتي هاي نوع اول ميزان قندخون بالايي دارند، زيرا لوزالمعده آنان ديگر نمي تواند انسولين بسازد و براي كنترل ديابت خود بايد انسولين تزريق كند. ديابتي هاي نوع دوم هنوز خود مي توانند انسولين بسازند ولي بدن آنها پاسخ مناسب به آن نمي دهد يعني همان وضعيتي كه به آن «مقاومت در برابر انسولين» مي گويند.
اگر دانشمندي بتواند كشف كند چرا ديابتي هاي نوع دوم در برابر انسولين مقاومت مي كنند احتمالا كانديداي جايزه نوبل خواهد شد. اين تنها پيامد ساده چاق بودن نيست. بسياري از افراد چاق در برابر انسولين مقاومت ندارند و تمام كساني كه در برابر انسولين مقاومت نشان مي دهند نيز چاق نيستند. پژوهشگران در كاليفرنيا عقيده دارند دست كم بخشي از پاسخ آنان نه در لوزالمعده، بلكه در كبد است. در مطالعه بر روي موش ها كه در مجلهnature نوامبر 2003 چاپ شده، دانشمندان پروتئيني را شناسايي كرده اند كه به كبد مي گويد به جاي قند به چربي و سوخت و ساز آن بپردازد، در نتيجه، موجب افزايش ميزان قند در خون و نشانه اي از مقاومت انسولين مي شود.
بيولوژيست هاي تكامل، حدس مي زنند آمادگي ابتلا به ديابت كه نزد برخي از اقوام نژادي نظير سرخپوستان، ساكنان جزاير پاسيفيك، آمريكايي هايي با تبار آفريقايي، در نتيجه دوران حاد گرسنگي كه تحمل كرده اند رواج بيشتري دارد و كساني از آنان كه قادر بودند ميزان مصرف انرژي خود را در يك قحطي كاهش دهند جان سالم به در بردند و اين ويژگي را نيز به نواده هاي خود انتقال دادند. بدبختانه به نظر مي رسد همين توانايي موجب مقاومت در برابر انسولين مي شود، حتي هنگامي كه غذا فراوان باشد. به گفته يك پزشك انگليسي «ما ژن هايي را پرورش داده ايم كه به ما اجازه مي دهند كالري هاي اضافي را براي روز مبادا كنار بگذاريم، ولي اكنون كه به قرن 21 رسيده ايم تمام كالري هاي اضافي در كنار ما هستند و ژن هاي ما به نحو نامناسبي بر آن موقعيت منطبق شده اند.»
مصرف بي رويه قند
چه مساله اي در مقاومت در برابر انسولين و دارا بودن قندخون به ميزان بالا نامطلوب است؟ بنا به دلايلي كه محققان هنوز سعي در كشف آن دارند ديابت خطر حمله قلبي و سكته مغزي را افزايش مي دهد، نشان داده شده است مردي كه ديابت دارد به همان ميزان مردي كه ديابت ندارد ولي حمله قلبي داشته است در معرض ناراحتي هاي قلبي و عروقي است. زني كه دچار ديابت مي شود آن خواص ايمني قلب خود را كه به دليل زن بودن دارا است، از دست مي دهد. كودكاني با ديابت نوع دوم بيشتر احتمال دارد بين دهه هاي 20 تا 30 سالگي دچار بيماري هاي قلبي شوند.
اين بيماري به مويرگ خوني سراسر بدن به خصوص مويرگ هاي چشم و كليه نيز آسيب مي رساند اين آسيب موجب پارگي شبكيه چشم نزد 10 درصد از ديابتي ها و ناراحتي هاي كليه نزد 50 درصد و بريده شدن ساق پا نزد 15 درصد مي شود. ديابتي ها دو برابر بيشتر احتمال دارد دچار افسردگي شوند ولي بيماري نبايد به اين صورت باشد و با برگشت به 1993 دكترها ثابت كرده اند ديابتي هاي نوع اول مي توانند با كنترل دقيق ميزان قندخون به صورت عمده اي وخامت بيماري خود را كاهش دهند تا جايي كه حتي الامكان به مرزقند طبيعي نزديك شوند(با به كار گرفتن گلوكومتر براي اندازه گيري ميزان قند از طريق سوراخ كردن نوك انگشت و سرنگ انسولين به هنگام لزوم براي كاهش ميزان قند). با انجام اين كارها نتايج مشابه تاكنون نزد ديابتي هاي نوع دوم نيز ديده شده است.
اغلب ديابتي هاي نوع دوم مجبور نيستند از سرنگ انسولين به عنوان آخرين چاره براي كنترل قند استفاده كنند زيرا مشكل اساسي در ديابت از نوع دوم مقاومت در برابر انسولين است نه ناتواني در توليد انسولين(نظير ديابت نوع اول). باقي مسايل، در دسترس است از جمله اينكه بهترين دوست انسان در اين مبارزه عضلات وي است، پرورش عضلات و به كارگيري آنها در برنامه هايي نظير راه پيمايي و حركات عضلاني، گلوكز بيشتري از جريان خون خارج ساخته و كارايي انسولين را افزايش مي دهد. پس با توجه به اين واقعيت ارزش دارد كه به سادگي از غذاهايي نظير چيپس، كولاهاي غيررژيمي و ديگر غذاهاي آماده كه براي جذب نياز به مقدار زيادي انسولين دارند پرهيز كنيد. بالاخره كاهش اندكي وزن معمولا كار انسولين را بسيار ساده تر مي كند.
دونا بردلي 52 ساله مدرك زنده اي است. او يك روز غروب هنگامي كه از سر كار به خانه برمي گشت ناگهان متوجه شد علايم راهنمايي بزرگراه را نمي بيند. زماني كه دكتر وي ناراحتي او را ديابت تشخيص داد احساس كرد فلج شده است. سپس گفت: «مجبورم كاري انجام بدهم، مجبورم تغييري بدهم»، مادر و مادربزرگ 70/1 سانتيمتري شروع كرد به تغذيه بهتر و راه پيمايي چندبار در هفته تا وزن 123 كيلويي او به 90 كيلو و قند ناشتاي او از 7/16 ميلي مول به 7/5 ميلي مول برگشت. بردلي مي گويد: «شگفت آور است، زماني كه غذاهاي مناسب مي خوريد اشتهاي شما از بين مي رود.» مشكل بينايي او از بين رفت و دكترش عقيده دارد اگر بتواند وزن خود را زير 90 كيلو بياورد به داروهايي كه انسولين را تحريك مي كنند نياز ندارد، كاري كه او خود تصميم به انجام آن دارد هم براي خود و هم براي نوه اش و مي گويد: «براي اين بچه دو ساله است كه مي خواهم بمانم.»
گام هاي كوچك، پاداش هاي بزرگ 
هرچه دانشمندان بيشتر درباره ديابت و مشكلاتي كه اين بيماري ايجاد مي كند تحقيق مي كنند بيشتر شرايطي را كه اين بيماري ايجاد كرده است مشاهده مي كنند. لينداوس برنامه تحقيقاتي خاصي را ميان بچه هاي سالم براي شناسايي عناصر زيست محيطي كه منجر به مقاومت در برابر انسولين مي شود يعني همان آغازگر ديابت را پياده كرده است. او مي گويد: «اگر مقاومت در برابر انسولين همان فيوزي است كه به انفجاري كه ديابت نام دارد منجر مي شود، ما در جست وجوي آن هستيم كه ببينيم چه چيزي اين فيوز را روشن كرده و مشتعل نگه مي دارد، چون نهايتا خاموش كردن آن را خواهيم دانست.» بعد از سه سال تحقيق وس و همكارش كودكاني را كه در معرض خطر ابتلا به اين بيماري بودند شناسايي كردند. تقريبا 30 درصد از دختران 5 ساله در دسته كودكان چاق و 10 درصد از آنان در دسته كاملا چاق بودند. وي مي گويد تيم ما رابطه ميان توده چربي بدن و مقاومت در برابر انسولين را شناسايي كرد، زيرا بدن هم زمان با افزايش وزن نسبت به اعمال شيميايي خود مقاوم تر مي شود.
تاثير افزايش وزن و بازي پشت كامپيوتر به جاي بازي در پارك انتقام خود را از سلامت ما مي گيرد. با 50 درصد چاقي مردم اروپا و حدود 50 ميليون افرادي كه نسبت به انسولين مقاومت دارند، همه ما نيازمند توجه به معيارهاي ساده اما موثري هستيم تا از بيماري هاي جدي پرهيز كنيم. يك محقق فنلاندي براي 20 سال در شگفت بود كه چرا مردم اين همه به چگونگي كشف راه هاي جلوگيري از سرطان و بيماري هاي قلبي و عروقي توجه دارند ولي به خصوص ديابت را ناديده مي گرفتند. او عقيده داشت كه زندگي ساده و متعادل مي تواند مانع بسياري از بيماري ها شود. از 1993 وي آزمايشات كلينيكي را با به كارگيري فقط تغييراتي در روند زندگي، نه دارو يا ديگر ميانجي ها، نزد بيش از 500 نفر كه حدس زده مي شد در معرض خطر بسيار زياد ابتلا به ديابت نوع دوم هستند آغاز كرد. برنامه اي كه او انديشيده بود 5 مورد بسيار ساده را در نظر گرفته بود:
«كاهش دست كم 5 درصد از وزن بدن، كاستن از مصرف چربي به كمتر از 30 درصد از كل انرژي دريافتي، كاستن از مصرف چربي اشباع شده به كمتر از 10 درصد از كل انرژي، افزايش فيبر در برنامه غذايي به دست كم 15 گرم در هر 1000 كالري، دست كم نيم ساعت حركات بدني در هر روز» اين برنامه بسيار متعادلي بود. ما اين آزمايش را با اين تصور آغاز كرديم كه بتوانيم خطر ابتلا به بيماري را تا 35 درصد كاهش دهيم. وي در سال 2000 در نيمه راه تحقيق از يك موسسه آمارگيري دعوت كرد تا پيشرفت وي را بررسي كنند. به جاي 35 درصد كه در معرض خطر ابتلا به ديابت نوع دوم بودند به 58 درصد رسيده بود. نتيجه بسيار وحشتناك بود و محقق فنلاندي به سرعت گزارشي تهيه كرد.
تحقيقات مشابهي در آمريكا با برنامه پيشگيري از ديابت در جريان بود كه تحقيقات محقق فنلاندي منتشر شد و محققانd.d.p نيز تحليل هاي موقت خود را انجام داده و آنها نيز تغييرات مشابهي يافته بودند، نتايج كار آنان در 2002 منتشر شد. محقق فنلاندي مي گويد: «افرادي كه براي دستيابي به هر 5 هدف فوق اقدام مي كنند، حتي آنها كه براي دستيابي به 4 هدف اقدام مي كنند هيچكدام دچار ديابت نمي شوند، پس اين بررسي نشان مي دهد چه ارتباط نزديكي ميان اين برنامه هاي ساده زندگي با ديابت وجود دارد.»
نقش خانواده 
در حالي كه اغلب ما مي دانيم كه بايد درباره تبديل شيوه زندگي خود بينديشيم و از وزن خود كاسته و ورزش كنيم ولي سوال اصلي ما اين است كه: چرا برخي از ما دچار ديابت مي شويم و برخي ديگر نمي شويم؟ همه اين مسايل به ژن شما برمي گردد. اگر در خانواده خود ديابتي نوع دوم داريد 75 درصد بيشتر احتمال دارد خود دچار آن شويد. البته اين كه چه چيزي آغازگر اين بيماري است ناگفته مانده است. به همين دليل محققان درباره محور كروموزوم حامل ژن انسان تحقيق مي كنند تا بفهمند چه ژني مسوول اين بيماري است و چگونه تحت تاثير محيط زيست قرار مي گيرد. در دانشگاهي در انگليس تيمي از دانشمندان در حال تحقيق براي يافتن سرنخي از محور كروموزوم حامل ژن ها هستند. اين تيم تحقيقات خود را مشابه يافتن كلمه اي با تلفظ نادرست در كتابخانه اي پر از كتاب مي دانند «هرگاه دريابيد كه اين كلمه چگونه تلفظ مي شود، آنگاه مي دانيد چه نوع معالجه اي را پيشنهاد كنيد.»
آنان بر روي نوع خاصي از ديابت موسوم بهmody كار مي كنند كه تقريبا 2 درصد از ديابتي هاي سراسر دنيا به آن مبتلا هستند و غالبا افراد زير 25 سال به آن مبتلا مي شوند. در حالي كه ديابت از نوع دوم پلي ژنتيك است يعني ژن هاي متعدد موجب اين بيماري مي شوند. در نوع mody فقط يك ژن درگير است.hnfi-alpha: در تحقيقي كه در يك مجله انگليسي در سال 2003 به چاپ رسيده اين تيم تحقيقاتي گزارش داده اند افرادي كه داراي ژنhnfi معيوب هستند چهاربار بهتر به معالجه با متفورمين نسبت به داروهاي ديگر پاسخ مي دهند.
به دليل سن پايين در آغاز اين بيماري در برخي اشخاص به درستي بيماري آنان را تشخيص نداده و آن را يك بيماري ديابت از نوع اول تشخيص داده اند كه موجب شده سال ها انسولين تزريق كنند. مري لي پرستار 46 ساله انگليسي با تاريخچه طولاني از ديابت در خانواده اش علايم اين بيماري را در 16 سالگي مشاهده كرد و براي 27 سال انسولين مصرف مي كرد، اگرچه عادت داشت روزي دوبار انسولين تزريق كند و مي گفت: «اين بخشي از كار روزانه من بود مثل مسواك زدن» وي مايل بود در اين تحقيق مشاركت جويد. به او دو سال است دارويdiqmicron داده شده و اكنون حالش خوب است. اين دارو مانع افت و خيز ناراحت كننده قند او شده و او ديگر مجبور نيست به خود انسولين تزريق كند.
به نقل از مجله تايم(12 ژانويه 2004)