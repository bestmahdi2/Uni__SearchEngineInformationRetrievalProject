... در حاشيه
اتوري  هاگل: پيروزي يونان جهان را متحير كرد



سرمربي تيم ملي فوتبال يونان معتقد است پيروزي يك بر صفر برابر فرانسه در مرحله يك چهارم نهايي مسابقات فوتبال جام ملت هاي اروپا تمام دنيا را متحير كرد.اتوري هاگل اين مربي آلماني 65 ساله گفت: «آوازه اين پيروزي در سراسر جهان خواهد پيچيد كه براي اولين بار يونان در جمع چهار تيم برتر اروپا قرار گرفته است، من در اين جا به تمامي بازيكنان خود به دليل پيروزي باورنكردني شان كه در نتيجه انگيزه بالاي آنها حاصل شد تبريك مي گويم.» آنجلوس چاريستيس زننده گل پيروزي بخش يونان برابر فرانسه با اشاره به اين كه پيروزي آنها از روي خوش شانسي به دست نيامد و تنها سازمان دهي مناسب رمز اصلي موفقيت آنها بود گفت: «ما واقعا نشان داديم كه آنچه را بخواهيم مي توانيم به انجام برسانيم. فرانسه بهترين تيم جهان بود اما ما آنها را شكست داديم. ما نشان داديم كه يونان لياقت جايگاهي را كه به آن راه يافت دارد و حالا بايد خونسرد باشيم و ببينيم در ادامه با كدام تيم روبرو مي شويم. همه چيز در ادامه كار امكان پذير است.»



مارچلو ليپي سرمربي جديد ايتاليا
مارچلو ليپي سرمربي سابق تيم فوتبال يوونتوس جانشين جيوواني تراپاتوني در تيم ملي فوتبال ايتاليا شد.تراپاتوني پس از حذف ايتاليا از مسابقات قهرماني جام ملت هاي فوتبال اروپا با انتقادات فراواني روبرو شد و فدراسيون فوتبال ايتاليا پس از نشستي مطبوعاتي در رم خبر از تغييرات در سرمربيگري تيم ملي داد.پيش از اين تيم هاي ملي اسپانيا و آلمان شاهد تغيير در سرمربيان خود بودند كه بر اين اساس «ايناكي سائس» و «رودي فولر» جاي خود را به مربيان ديگري خواهند داد.ليپي 56 ساله كه تا پايان مسابقات جام جهاني سال 2006 آلمان با فدراسيون فوتبال ايتاليا قرارداد امضا كرد ه است كه پيش از آن به مدت هشت سال سرمربيگري يوونتوس را بر عهده داشت و در اين مدت پنج عنوان قهرماني در سري a ايتاليا و يك جام قهرماني
در اروپا را كسب كرد.
در پايان مسابقات فصل گذشته وي فصلي نااميد كننده را در يوونتوس سپري كرد و از سمت خود استعفا داد.
زيدان و تورام ركوردداران فوتبال جام ملتهاي اروپا
«زين الدين زيدان» و «ليليان تورام» دو بازيكن تيم ملي فوتبال فرانسه با حضور در ديدار اين تيم در مرحله يك چهارم نهائي مسابقات جام ملتهاي اروپا، هر يك با 14 بازي، ركورددار بيشترين حضور در مسابقات فوتبال جام ملتهاي اروپا شدند.
زيدان و تورام با حضور در ديدار تيم هاي فرانسه - يونان كه در مرحله يك چهارم نهائي مسابقات جام ملتهاي اروپا كه در پرتغال برگزار شد، شمار حضور در ديدارهاي اين مسابقات را به 14 بازي رساندند و ركورد قبلي را كه با 13 بازي در اختيار هفت بازيكن بود، شكستند.



«متسو» جانشين سانتيني مي شود
روزنامه «اكيپ» فرانسه از نامزدي «برونو متسو» مربي موفق پيشين تيم ملي فوتبال سنگال براي جايگزيني «ژاك سانتيني» در سمت مربي تيم ملي فرانسه خبر داد.اكيپ اين خبر را به نقل از كلود سيمونه رئيس فدراسيون فوتبال فرانسه نقل كرده است. سيمونه در مصاحبه با اين نشريه از شش نامزد براي تصدي مربيگري آتي تيم ملي فوتبال فرانسه صحبت كرده و گفته بود كه از ميان اين شش نامزد سه تن صلاحيت بيشتري براي تصدي اين پست را دارند.
روزنامه اكيپ در كنار اسامي افرادي همچون ژان تيگانا و لوران بلان بازيكنان سابق ملي پوش فرانسه از برونو متسو هم نام برده است. متسو هم اكنون مربي باشگاه العين امارات است.