هفت از هفت
جواد قادري
به سلامتي و ميمنت جشنواره بيست و دوم فجر آغاز كه شد هيچ، بلكه به نيمه هاي راه نيز رسيده است. واقعاً خوش به حالمان با اين جشنواره. فيلم ها يكي از يكي ديدني تر(؟!)ماشاا.... همه چيز هم مرتب و منظم است، بدون آن كه تارمويي وارد درز آن شود. اما جشنواره امسال در مقايسه با جشنواره سال گذشته چندين تغيير و تحول را دارا بوده است. مثلاً...
امسال استقبال از فيلم ها در مقايسه با سال گذشته به طرز چشمگيري بيشتر بوده است. اگر از جلوي سينماهاي نمايش دهنده فيلم هاي جشنواره رد شده باشيد حتماً با صف هاي ايجاد شده مقابل آنها مواجه شد ه ايد. خوشبختانه امسال همه جور فيلم براي همه نوع سليقه در جشنواره موجود است. سليقه مخاطبان هم دچار تنوع شده و براي فيلم هايي كه حتي به ذهن هم خطور نمي كند كه برايشان صف ايجاد شود، مدت ها جلوي سينماها در انتظار مي مانند. خب اين وضعيت يعني فيلم ها بهتره شده اند؟ مردم بد سليقه شده اند؟ اگر راستش را بخواهيد بايد بگوييم تقريباً هيچكدام! فقط يك جشنواره در مقايسه با چند سال گذشته فراگيرتر شده است همين.
قبل از آغاز جشنواره تعداد زيادي از تهيه كنندگان نسبت به تعداد زياد دفعات نمايشي فيلم ها در جريان جشنواره اعتراض كردند. حتي كار به جايي رسيد كه يكي از تهيه كنندگان اعلام كرد فيلمش را به همين دليل(تعداد زياد نوبت هاي نمايش)به جشنواره نخواهد داد و اين فيلم در جشنواره حضور نخواهد داشت. در اين ميان هركس اظهار نظري مي كرد و چيزي مي گفت. به نظر مي رسيد بالاخره امسال از طرف مسئولان چاره اي براي اين مسئله انديشيده مي شود، كه اگر اينگونه نشود تهيه كنندگان مانع نمايش فيلمشان در جشنواره خواهند شد. اما با آغاز جشنواره و مشخص شدن تعداد سينماها و سالن هاي نمايش فيلم ها مشخص شد باز هم همان آش است و همان كاسه. دفعات نمايش فيلم ها تغيير كه نكرده بود هيچ بلكه نمايش هاي جنبي(مانند نمايش براي كاركنان وزارت نفت و...)هم به مجموعه اضافه شده بود. نكته جالب اين كه فيلم آن تهيه كننده اي كه ابتدا نمي خواست اثرش در جشنواره باشد و سپس گفته بود شرط حضور فيلمش فقط چندنمايش محدود است، بيشترين تعداد نمايش در جشنواره نصيبش شد. اين هم از كرامات جشنواره فجر است. ضمناً فراموش نكنيد حرف مرد هيچ وقت يكي نيست. باور نمي كنيد؟
امسال يكي از بي نظم ترين دوره هاي جشنواره فجر را پشت سر مي گذاريم فيلم ها به طور مداوم در حال جابه جايي هستند و زمان  نمايش شان تغيير مي كند، به نظر مي رسيد با برداشته  شدن شرط دريافت پروانه نمايش در ازاي نمايش در جشنواره ديگر عجله اي براي رساندن فيلم ها در كار نباشد و بالطبع برنامه هاي از پيش تعيين شده تغيير نكنند اما كماكان فيلم ها در موعد مقرر حاضر نمي شوند و غافلگيري ها با مراجعه به سينماها ادامه دارد. گفته مي شود اين مسئله براي هيجان تماشاگران بسيار لازم است و اگر همه چيز سرجاي خود باشد كه نمي شود!(چرا)
معلوم نيست چرا براي مسئولان برگزار كننده جشنواره، اينقدر كميت مهم است و آن را به كيفيت ترجيح مي دهند. در حالي كه مي شد جشنواره را با تعداد كمتري فيلم در عوض با كيفيت بالاتر برگزار كرد، اما فيلم هايي براي شركت در بخشي مانند مسابقه انتخاب شده اند كه انسان انگشت به دهان مي ماند. از قديم گفته اند فيلم كمتر زندگي بهتر!
يكي از فيلم هاي پرهزينه امسال كه تاكنون بسيار آرام و ساكت(حداقل در بخش خارجي و خبري)بوده است طي اين مدت سر و صداي زيادي به پا كرده. البته نه خود فيلم(كه اگر اينگونه بود حرفي نبود)بلكه فيلم بي حاشيه ديروز تبديل به فيلم باحاشيه اي شده است. اين فيلم پرهزينه(كه مداوم پرهزينه بودن آن تكذيب مي شود)ابتدا صاحب پيدا مي كند، بعد كارگردان مي گويد اگر فيلمم در بخش... نباشد فيلم را به جشنواره نمي دهم، بعد نمايش آن در سينماهايي كه سيستم دالبي ندارند لغو مي شود، بعد...
تا امروز چند فيلم در جشنواره ديده ايد؟ چند ثانيه، دقيقه و ساعت براي به دست آوردن بليت منتظر مانده ايد؟ اگر تاكنون كاري نكرده ايد بشتابيد كه غفلت موجب پشيماني است، چرا؟