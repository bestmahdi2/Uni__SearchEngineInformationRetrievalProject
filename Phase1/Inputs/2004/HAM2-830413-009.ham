گفت وگو با دكتر احمد كيانپور متخصص رشته شيمي فيزيك و اولين استاد دانشگاه ملي ايران
سرمايه هاي پراكنده
بهزاد هرسيني
استاد كيانپور متولد 1302 است. رشته تخصصي ايشان شيمي فيزيك است و 3 اختراع ثبت شده در زمينه هاي «پلي مر»، «آكرولونيتريل» و نوعي كاتاليزور پرمصرف در اداره اختراعات آمريكا دارد.
تاكنون بيش از 30 مقاله علمي از او در مجلات معتبر علمي به چاپ رسيده است.
او از پايه گذاران سازمان تحقيقات شركت ملي نفت ايران، سازمان تحقيقات استاندارد ايران، مدرسه عالي ترجمه، مدرسه عالي پارس و مؤسسه آموزش عالي صنايع ملي ايران است و چندين بار در دانشگاههاي معتبر دنيا از ايشان به عنوان دانشجو و استاد نمونه تجليل به عمل آمده است. او همچنين يكي از قهرمانان كشور در رشته دووميداني در ايام جواني اش مي باشد...
«كارشناسي مهندسي شيمي را در هنر سراي عالي طي كردم، بعد از دو سال به آمريكا رفتم و در دانشگاه اوكلاهاما كارشناسي ام را در رشته مهندسي تكميل كردم. مقطع دكترا را در دانشگاه «كلرادو» گذراندم.»
* زمينه كارهاي تحقيقاتي تان بيشتر چه موضوعاتي بود؟
-شيمي فلورينگ. در دوره دكترا چند مقاله علمي نوشتم كه در مجلات معتبر آمريكا چاپ شد... همين باعث شد بعد از دكترا از طرف دانشگاه به من پيشنهاد شود كه پست دكترا را هم سريعاً  بگذرانم.
آن روزها مصادف بود با كشف تفلون كه من در اين زمينه فعاليت مي كردم.
* آن موقع به ايران نمي آمديد؟
- دو سال بعد از فارغ التحصيلي در مقطع پست دكترا به كشور آمدم.همان سالها ازدواج كردم و همزمان به عنوان دانشيار دانشكده فني دانشگاه تهران، بدون هيچ گونه امتحان ورودي، استخدام شدم. اما حقوقم آنقدر كم بود كه ناچار شدم به يكي از دعوتنامه هاي كميسيون اتميك انرژيك آمريكا جواب مثبت بدهم و به آمريكا برگردم.
* هيچ وقت با اين رفت و آمدهايي كه داشتيد، مخالفتي نمي شد؟
- يكي از سناتورهاي وقت آمريكا پي گير اين كارها شده بود و خيلي سريع مسائل مربوط به ويزا و... خودم و همسرم را حل مي كرد.
* چه شد كه دوباره به كشور برگشتيد؟
- شرايط آنجا برايم خيلي خوب بود. اما همسرم احساس تنهايي مي كرد. اول ايشان كه ديگر بچه اولمان را هم به دنيا آورده بود به ايران آمد و بعد من هم آمدم.
به محض ورودم به كشور چند ملاقات با مسئولين رده بالاي كشور داشتم، همگي تأكيد مي كردند كه كشور به تخصص من نياز دارد. در همين ايام با آقاي دكتر شيخ الاسلام كه در حال تأسيس دانشگاه ملي بود آشنا شدم.
ايشان از من خواست كه با او همكاري كنم. اين بود كه براي هميشه به كشور برگشتم و در سازمان تحقيقات شركت ملي نفت مشغول به كار شدم و در حالي كه در دانشكده فني دانشگاه تهران هفته اي چند ساعت درس مي دادم، به عنوان اولين استاد دانشگاه ملي ايران همكاري ام را با دكتر شيخ الاسلام در راه اندازي اين دانشگاه شروع كردم.
* اگر اجازه بدهيد قدري در مورد حال و هواي سالهاي اوليه فعاليت دانشگاه شهيد بهشتي صحبت كنيم. استاد! از قرار دانشگاه ملي ايران(شهيد بهشتي)سالهاي اوليه به صورت آزاد بوده و از دانشجويانش شهريه مي گرفت.
- بله. ما آن زمان دانشجويانمان را خارج از كنكور مي گرفتيم؛ البته دانشگاه يك امتحان ورودي داشت و شهريه خاص خودش. اين خيلي مؤثر بود... باعث شده بود والدين در مقابل هزينه اي كه مي كردند پي گير وضعيت آموزشي و تحصيل بچه هايشان باشند. اين بود كه فارغ التحصيلان ما در كشور بهترين بودند. شما مي دانيد امروز بسياري از پزشكان مطرح و دانشمندان ايراني برجسته در سراسر دنيا فارغ التحصيل همان دانشگاه هستند.
دانشگاه ملي آن اوايل يك ويژگي داشت كه آن را از دانشگاه تهران متمايز مي كرد و آن اين بود كه دانشجويان خيلي سياسي نبودند و در سطح دانشگاه خيلي ميتينگ ها و منازعات سياسي رخ نمي داد و كلاس ها به طور منظم و بدون تعطيلي برگزار مي شد. يادم هست زماني كه رئيس دانشكده علوم بودم، اگر يك روز يكي از استادان به هر علتي نمي آمد و كلاس تشكيل نمي شد، اعتراض جمعي دانشجويان بلند مي شد.
* تمام وقت شما در دانشگاه مي گذشت؟
- باور كنيد! هر روز از 8 صبح دانشگاه بودم تا 8-9 شب. 19 سال در دانشگاه ملي كار كردم حتي يك بار از مرخصي هاي استحقاقي ام استفاده نكردم.
* حقوق شما در آن سال هاي اوليه چقدر بود؟
- سال هاي اول كه خيلي كم بود اما زماني كه من در سال هاي 39-40، معاون دانشگاه بودم، يادم هست حدود بيست و هزار تومان، يعني حدود 4000 دلار مي گرفتم.
* استاد! از قرار شما در كنار تدريس مسئوليت هاي اجرايي زيادي هم در دانشگاه داشتيد. اين باعث نمي شد براي مطالعه وقت كم بياوريد؟
- نه. امور اجرايي از اين جهت به من سپرده مي شد كه دانشگاه آرام تر باشد. سعي مي كردم امور اجرايي كه برعهده ام گذاشته مي شد در بين افراد زيرمجموعه ام تقسيم كنم و خودم بيشتر مديريت مي كردم.
* احساس خستگي نمي كرديد؟
- ببينيد! وقتي شما كارتان را با جان و دل دوست داشته باشيد، هيچ وقت احساس خستگي نخواهيد كرد. من در آمريكا خيلي بيشتر از ايران كار مي كردم. آنجا حتي يك ترم اينطور شد كه من همزمان در 4 دانشگاه تدريس داشتم.
تازه! آن زمان برنامه هفتگي ام طوري بود كه هر روز از ساعت 5 تا 7 صبح به اتفاق يكي از همكاران در يكي از باشگاههاي ورزشي نزديك دانشگاه تنيس بازي مي كرديم. ساعت 7 بعد از حمام سرحال و آماده به دانشگاه مي رفتم.
* ساعت هاي آزاد را در منزل يا دانشگاه چطور مي گذرانديد؟
- مرا بيكار نمي ديديد. اگر پيش مي آمد كه مثلاً در منزل هيچ برنامه اي نداشتم، آشپزي مي كردم!
* بيشتر با چه مسائل و مشكلاتي مواجه بوديد؟
- مشكل مالي هميشه بازدارنده بود. ما در دانشگاه ملي با حداقل امكانات شروع كرديم با همان شهريه اي كه از دانشجو مي گرفتيم كار مي كردم. به همين خاطر دانشگاه ملي اول دو دانشكده كم خرج اقتصاد و علوم سياسي و دانشكده معماري را ايجاد كرد! آنهم در يك ساختمان اجاره اي.
به مرور زمان توانستيم از جاههايي مثل شركت نفت و چند تا از سرمايه داران تهراني كمك مالي جذب كنيم تا بتوانيم دانشكده هاي علوم، پزشكي و... را ايجاد كنيم.
* استادها چگونه انتخاب مي شدند. معيارهاي انتخاب و پذيرش استادان در دانشگاه چه بود؟
- سوابق تحصيلي و فعاليت هاي تحقيقاتي خيلي مهم بودند. روحيات و ويژگي هاي اخلاقي هم بعضاً در نظر گرفته مي شد.
من همان زمان هم معتقد بودم برجستگي ها و توانايي هاي علمي استادان بايد خيلي مورد توجه باشد؛ هر چند معتقدم دانشگاه و دانشگاهيان هر چقدر كمتر وارد مسائل سياسي كشور شوند، از نظر علمي پيشرفت بيشتري خواهند داشت، اما اگر دانشمندي و يا استاد برجسته اي كه بعضاً با حكومت شاه خيلي همخواني نداشت را هم سعي مي كرديم جذب كنيم.
* خيلي ها معتقدند فعاليت هاي فوق برنامه و سياسي در دانشگاه باعث پويايي و شادابي دانشگاه مي شود. انگار شما با اين موضوع خيلي موافق نيستيد؟
- ببينيد! دانشگاه به نظر من جاي كسب دانش و فعاليت هاي جدي علمي است. و خيلي محل مناسبي براي زنده باد و مرده باد و به طور كلي تندروي هاي سياسي نيست.
به نظر من دانشجو نبايد فراموش كند كه وظيفه اصلي اش تحصيل علم است.
شايد يكي از اشتباهات بزرگي كه رخ داد اين بود كه آموزش در دانشگاه ملي رايگان شد. شما برويد بررسي كنيد. درست پس از اين كار سطح درس دانشجويان پايين آمد. و كم كم اعتصابات و درگيري هاي سياسي و در نهايت تعطيلي كلاس ها شدت گرفت.
اشتباه دوم اين بود كه به همه دانشجويان كمك هزينه هم داده شد. من همان زمان هم مخالف بودم. معتقد بودم كمك هزينه تحصيلي بايستي به دانشجويان كم بضاعت و با استعداد تعلق گيرد نه همه دانشجويان.
* استاد! به نظر شما آيا دانشجويان ايراني به نسبت دانشجويان ساير كشورهاي جهان ويژگي  خاص و منحصربه فردي دارند كه شما با آن مواجه شده باشيد؟
- ايراني ها ديگر ثابت شده كه يكي از باهوش ترين افراد جهان هستند. شايد به همين خاطر باشد كه در اكثر بخش هاي تحقيقاتي، صنعت و... اروپا و آمريكا ايرانيان نفوذ دارند.
من در خيلي از دانشگاههاي آمريكا درس داشته ام هميشه هم شاگردان ايراني در آن دانشگاهها بوده اند. شاگرد ضعف و متوسط ايراني در آنجا نديده ام. در آمريكا حدود 2000 دانشگاه وجود دارد شما دانشگاهي پيدا نمي كنيد كه استاد ايراني نداشته باشد...!
* شما به عنوان مدرس و مدير ارشد 19 سال در شكل گيري دانشگاه ملي ايران(شهيد بهشتي)نقش داشته ايد. به نظر شما چه تفاوتي بين اين دانشگاه و دانشگاههاي معتبر آمريكا وجود دارد؟
- تفاوت ها زياد است! شما مي دانيد كه استادان اولين و مهمترين عوامل هستند. شما وقتي وارد دانشگاهي مانند «بركلي» مي شويد حداقل بيست نفر از برگزيدگان دنيا، محققان برنده جايزه نوبل و دانشمندان برجسته دنيا را در اين دانشگاه مي بينيد و از وجود آنها استفاده مي كنيد.
عامل دوم بودجه دانشگاه است. شما بررسي كنيد! مي بينيد بودجه اين دانشگاه براي تأمين وسايل و تجهيزات آموزشي و تحقيقات بسيار بالا است.
عامل سوم برنامه ريزي و آينده نگري سيستم آموزش عالي آنها است. آنجا اينطور است كه يك دانشجو پس از فارغ التحصيلي در فضايي كاملاً نظم داده شده قرار مي گيرد؛ به طوري كه سريعاً جذب بازار كار مي شود.
باور كنيد! پس از فارغ التحصيلي، حداقل 30 كمپاني آمريكايي به من پيشنهاد كار دادند. اين براي اين است كه دانشگاه از قبل مي داند در چه مقطعي و در چه تخصصي به چه تعداد دانش آموخته نياز دارد...