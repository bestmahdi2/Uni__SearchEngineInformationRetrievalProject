وضعيت اكران سينماها در شش ماهه نخست سال 83
فيلم ها روي شيرواني داغ
در شش ماهه نخست امسال 22 فيلم ايراني اكران اول بر روي پرده رفته اند. از اين تعداد فيلم، يك فيلم فروشي بالاي 700 ميليون تومان(مارمولك)، يك فيلم فروشي بالاي 600 ميليون تومان(كما)، يك فيلم فروشي بالاي 400 ميليون تومان(مهمان مامان)و يك فيلم نيز فروشي بالاي 300 ميليون تومان(شمعي در باد در حالي كه اكرانش ادامه دارد و قطعاً فروشش بيشتر خواهد شد)داشته اند
سينماي ايران در نيمه اول سال 83 به لحاظ اقتصادي و جذب مخاطب تا حدودي موفق عمل كرده است.
در شش ماهه نخست امسال 22 فيلم ايراني اكران اول بر روي پرده رفته اند. از اين تعداد فيلم، يك فيلم فروشي بالاي 700 ميليون تومان(مارمولك)، يك فيلم فروشي بالاي 600 ميليون تومان(كما)، يك فيلم فروشي بالاي 400 ميليون تومان(مهمان مامان)و يك فيلم نيز فروشي بالاي 300 ميليون تومان(شمعي در باد)در حالي كه اكرانش ادامه دارد و قطعاً فروشش بيشتر خواهد شد داشته اند.
هيچ فيلمي بين 200 تا 300 ميليون تومان نفروخته و شش فيلم نيز فروششان بين 100 تا 200 ميليون تومان بوده است.(زهرعسل، بوتيك، معادله، سربازهاي جمعه، هم نفس و ملاقات با طوطي)
چهار فيلم(علي و دني، باج خور، شهرزيبا و جوجه اردك من)بين 50 تا 100 ميليون تومان فروخته اند و دو فيلم نيز(برگ برنده و فراري)فروششان زير 50 ميليون تومان بوده است.
اكران فيلم هاي قلب هاي ناآرام، دوشيزه، اشك سرما، مزرعه پدري، گاوخوني و 13 گربه روي شيرواني نيز به تازگي آغاز شده و يا همچنان ادامه دارد و نمي توان در مورد فروش آنها به درستي قضاوت كرد.
اگر آمار فروش فوق را با سال گذشته مقايسه كنيد متوجه افزايش مخاطب سينما در سال 83 خواهيد شد.
سال گذشته تا پايان شهريورماه 23 فيلم ايراني بر روي پرده رفتند و يا اكرانشان آغاز شد. از اين تعداد فيلم، يك اثر اواخر شهريور اكران شد و پس از 71 روز نمايش 431 ميليون تومان(توكيو بدون توقف)فروخت و پرفروش ترين فيلم سال شد. عروس خوش قدم اوايل تير بر روي پرده رفت و 360 ميليون تومان فروش كرد. دنيا نيز در نوروز اكران شد و 350 ميليون تومان فروخت. پس از اين آثار كه در نيمه اول سال اكران شدند، واكنش پنجم و خانه اي روي آب قرار دارند كه حدود 190 ميليون تومان فروش داشته اند.(هيچ فيلمي در سال گذشته فروشش بين 200 تا 300 ميليون تومان نشد)
در رده هاي بعدي فيلم هاي پرفروش نيمه نخست سال،82 فيلم هاي صورتي(175 ميليون تومان)، ديوانه اي از قفس پريد(165 ميليون تومان)، اين زن حرف نمي زند(103 ميليون تومان)، عطش
(100 ميليون تومان)و فرش باد(84 ميليون تومان)قرار گرفتند.
به غير از فرش باد چهار فيلم ديگر(غزل، زمانه، غوغا و بانوي من)  فروششان بين 50 تا 100 ميليون تومان شد و شش فيلم(هفت ترانه، گاهي به  آسمان نگاه كن، تيك، روياي جواني، ايستگاه متروك و زنداني 707)نيز بين 10 تا 50 ميليون تومان فروختند.
سه فيلم(تنبل قهرمان، سفر به فردا و از كنار هم مي گذريم)نيز فروشي زير 10 ميليون تومان كردند كه با توجه به مناسبات اقتصادي امروز سينما يك فاجعه محسوب مي شود و خوشبختانه در سال 83 تا به اين جا هيچ  فيلمي زير 20 ميليون تومان نفروخته است.
فاتحان گيشه
تا بدين جاي كار مارمولك، كما، مهمان مامان و شمعي در باد فاتحان گيشه سال 83 را تشكيل مي دهند.
مارمولك تنها در يك ماه نمايش توانست 780 ميليون تومان در تهران و حدود 300 ميليون تومان در شهرستان ها بفروشد. اگر اكران اين فيلم ادامه پيدا مي كرد گذراندن رقم يك ميليارد در تهران و شهرستان ها دور از دسترس نبود.
اما در مورد كما همه چيز غافلگير كننده بود. كما در سكوت خبري ساخته شد و بي سر و صدا به نمايش درآمد. اما روز به روز بر تعداد مخاطبانش افزوده شد تا در تهران حدود 630 ميليون تومان(البته طي زماني در حدود سه ماه نمايش)بفروشد. فروش شهرستان هاي كما نيز به رقمي در همين حدود مي رسد يعني در مجموع رقمي بيش از يك ميليارد و دويست ميليون تومان. مهمان مامان نيز از همان ابتدا احتمال فروشش مي رفت. فيلم سرخوشانه مهرجويي به مدد تيزرهاي تلويزيوني اش بسيار خوب شروع كرد و به سرعت 100 200، و 300 ميليون را گذراند اما به يكباره با افت فروش مواجه شد و از تعداد مخاطبانش كاسته شد.
در هرحال آخرين ساخته داريوش مهرجويي حدود 480 ميليون تومان فروش كرد تا لقب سومين فيلم پرفروش شش ماهه نخست سال 83 را از آن خود كند.
اما شمعي در باد را بايد به واقع بزرگترين غافلگيري امسال دانست. در حالي كه خوش بين ترين افراد رسيدن به مرز 200 ميليون تومان را بهترين حالت فروش آخرين ساخته پوران درخشنده مي دانستند اما اين فيلم به يكباره و با پخش انبوه تيزرهاي جذابش، مخاطبان فراواني را به سوي خود جلب كرد.
شمعي در باد تا پايان نيمه اول سال 83 حدود 300 ميليون تومان فروش داشته است و با توجه به متوسط فروش روزانه اش گذراندن رقم 400 ميليون تومان نيز براي اين فيلم طبيعي به نظر مي رسد.
دخل و خرج يكي ها
شش فيلم تاكنون فروش بين 100 تا 200 ميليون تومان داشته اند. بوتيك ساخته حميد نعمت ا.. اواسط سال گذشته اكران شد و به فروشي در حدود 190 ميليون تومان دست يافت. اين مقدار فروش براي فيلم تلخ و گزنده بوتيك و با توجه به هزينه اي كه صرف ساختش شده، موفقيت آميز به نظر مي رسد.
اما فروش فيلم بعدي يعني زهرعسل با آن چيزي كه پخش كننده اش اعلام مي كند تفاوت زيادي دارد. پخش كننده اين فيلم معتقد است زهرعسل حدود 270 ميليون تومان فروخته در حالي كه بنابر اعلام فارابي فروش اين فيلم در حدود 190 ميليون تومان بوده است كه منطقي تر به نظر مي  رسد. اگر به فروش روزانه زهرعسل(كه توسط پخش كننده اش اعلام شده دقت كنيد و با توجه به تعداد سينماهاي نمايش دهنده اين فيلم آن را با فروش روزانه ديگر فيلم هايي كه همزمان بر روي پرده بوده اند، مقايسه كنيد همه چيز دستگيريتان مي شود)
معادله ابراهيم وحيد زاده نيز حدود 190 ميليون تومان فروش كرد تا در كنار دو فيلم فوق قرار بگيرد. معادله بسيار خوب شروع كرد اما به يكباره و با اكران مهمان مامان و سربازهاي جمعه با افت چشمگير فروش مواجه شد و نتوانست مخاطبان خود را حفظ كند.
سربازهاي جمعه نيز با توجه به تعداد كم سينماهايش و عدم بهره از تبليغات تلويزيوني حدود 160 ميليون تومان فروخت كه چندان جالب به نظر نمي رسد.
هم نفس مهدي  فخيم زاده نيز در گيشه شكست خورد و به فروشي كه مدنظر سازندگانش بود دست نيافت. هم نفس 130 ميليون تومان فروش كرد تا نشان دهد مهدي فخيم زاده پس از 10 سال دوري از سينما نتوانسته ذايقه مخاطب امروزي سينماي ايران را به خوبي بشناسد و آنها را تغذيه كند.
ملاقات با طوطي نيز با انبوه ستارگانش شكست خورد و پس از سه ماه اكران(!)به ضرب و زور تنها 110 ميليون تومان فروش كرد.
مغلوبان مطلق
به واقع هيچ كس پيش بيني چنين فروش پاييني را براي فيلم هايي مانند برگ برنده، شهرزيبا و باج خور نمي كرد.
فرزاد موتمن باج خور را براي مخاطب ساخت. يك نوآر ايراني با حضور نيكي كريمي و فريبرز عرب نيا براي كشاندن مخاطبان به سينما. اما باج خور تنها 70 ميليون تومان و كمي بيشتر از فيلم قبلي موتمن(شب هاي روشن)فروش كرد تا همه معادلات به هم ريزد.
شهرزيبا هم با اين كه براي فروش ساخته نشده بود ولي پتانسيل جذاب مخاطب را داشت ولي به علت تبليغات بد و عدم معرفي فيلم آخرين ساخته اصغر فرهادي تنها 63 ميليون تومان فروش كرد و از پرده پايين آمد. اما در مورد برگ برنده همه چيز فرق مي كند سيروس الوند فيلم را براي مخاطب و به منظور كشاندن او به سينما مي سازد.
طي چند سال اخير فيلم هاي الوند(دست هاي آلوده و مزاحم)با توفيق تجاري روبه رو شده اند. اما برگ برنده بسيار كمتر از آن چيزي كه حتي بدبين ترين افراد پيش بيني مي كردند فروخت تا سيروس الوند بزرگترين بازنده اقتصادي سينماي ايران در نيمه اول ساخت 83 لقب بگيرد.
شايد اگر تبليغات درست تري در مورد برگ برنده انجام مي شد اين فيلم بيشتر از 45 ميليون تومان فروش مي كرد.
سينماي كودك و نوجوان
در نيمه نخست سال 83 تنها دو فيلم در گروه كودك و نوجوان اكران شد. يعني هر سه ماه يك فيلم!
علي و دني عيد نوروز بر روي پرده رفت و با استفاده از عدم اكران مارمولك و تصاحب تعدادي از سينماها اين فيلم توانست حدود 85 ميليون تومان بفروشد كه معقول به نظر مي رسد.
جوجه اردك من نيز اواخر خرداد اكران شد و حدود 50 ميليون تومان فروخت. قرار بود فيلم هايي مانند مرباي شيرين و من و نگين دات كام نيز در تابستان 83 اكران شوند اما گروه سينماهاي كودك و نوجوان نيز به سرنوشت گروه مخاطب خاص دچار شد.
گفته مي شود به زودي فيلم هاي كودك و نوجوان با شيوه اي جديد اكران خواهد شد. اما كي و كجا خدا مي داند.
معناي واقعي اكران آزاد
بالاخره اواخر مرداد اكران آزاد به معناي واقعي به اجرا درآمد. سال 83 طبق مصوبات شوراي صنفي و تاييد معاونت سينمايي، اكران سينماها به صورت آزاد و تنها با چهار گروه دو سينمايي انجام شد اما تا مردادماه تنها چهار فيلم به صورت همزمان اكران شدند در حالي كه معناي اكران آزاد اين است كه سينماها به صورت توافقي با پخش كننده يك گروه تشكيل  دهند و فيلم ها را اكران كنند.
كاري كه از روز 21 مردادماه و با تشكيل يك گروه از چند سينماي آزاد در مورد فيلم فراري اتفاق افتاد.
فراري در چند سينماي متفاوت از گروه هاي چهارگانه به نمايش درآمد و حدود 20 ميليون تومان فروش كرد.
بعد از فراري فيلم هاي قلب هاي ناآرام و دوشيزه نيز به همين منوال به نمايش درآمدند. آثاري كه چندسالي از ساختشان مي گذرد و تاكنون مجالي براي اكران پيدا نكرده بودند.
قلب هاي ناآرام پس از دو هفته نمايش حدود 18 ميليون تومان فروخته و دوشيزه نيز پس از يك هفته نمايش حدود 10 ميليون تومان فروش داشته است.
ضمناً گاوخوني هم حدود يك هفته است كه در سينما سپيده به نمايش درآمده و حدود سه ميليون تومان فروش داشته است.
اشك سرما هم حدود يك هفته است به نمايش درآمده و اكران مزرعه پدري و 13 گربه روي شيرواني هم از روز چهارشنبه آغاز شده است.
اكران خارجي، سرنوشتي نامعلوم
امسال اكران فيلم هاي خارجي با استعفاي مسئول پخش و بازاريابي فيلم هاي خارجي فارابي وضعيتي نامعلوم پيدا كرد.
اكران مصائب مسيح باعث شد تا ضيا هاشمي استعفا دهد و منوچهر شاهسواري جاي او را بگيرد. در اين مدت چند فيلم خارجي فقط در سانس آخر سينما فرهنگ اكران شدند و در گروه سينماهاي نمايش دهنده فيلم هاي تجاري خارجي اثري به نمايش درنيامد.
مصائب مسيح فروش فوق العاده اي كرد. حدود 65 ميليون تومان فروش در يكي دو سينماي محدود رقم بسيار ايده آلي است.
فارنهايت 11/9 نيز از هفته گذشته بر روي پرده رفت آخرين ساخته مايكل مور دومين فيلمي است كه همزمان با اكران جهاني اش در تهران بر روي پرده مي رود. به نظر مي رسد وضعيت كج دار و مريض اكران فيلم هاي خارجي تا پايان سال 83 به همين منوال ادامه يابد. اكران يكي دو فيلم روز سينماي جهان و نيز چند فيلم تجاري در سينماهاي مخصوص برنامه آينده فيلم هاي خارجي خواهد بود.