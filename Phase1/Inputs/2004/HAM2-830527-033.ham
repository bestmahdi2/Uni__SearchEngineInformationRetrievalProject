بيت
يك قصه بيش نيست غم عشق وين عجب از هر زبان كه مي شنوم نامكرر است
يادتان مي آيد كه گفته بوديم اين نيروي الهي و خدادادي عشق حالا حالاها رهايمان نمي كند. راستي از آغاز اين نوشته ها چقدر «عاشق زيستن» را تمرين كرده ايد؟ و چقدر آن رادر لايه لايه زندگي خود به كار برده ايد؟ طبيعي است كه زمان زيادي لازم است تا هم تعقل و هم تغزل آدمي عاشقانه به هستي، كار، ارتباط و خلاصه به همه امور زندگي نگاه كند.
دوباره بيتي از حافظ قله نشين را گزيده ايم چرا كه به حق راجع به تكرار عشق كه هر آينه قند مكرر و هر ناگهان تازگي است، كمتر به  نظير آن در ادبيات منظوم برمي خوريم.
انگار در ساده ترين حالت هم كه نگاه كنيم و حتي نخواهيم به سراغ عمق مفاهيم فلسفي و عرفاني برويم، همين گونه است. ازل تا ابد در سيطره عشق است. از آفرينش كيهان تا آفرينش انسان و حتي رستاخيز موعود از سر مهر خواهد بود.
عشق جاودانه مي كند و خود ابديت مي آفريند. انگيزه بقا مي دهد و تلاش مي طلبد و سازندگي به ارمغان مي آورد. روشن ترين خورشيدها را فراروي انسان مي گذارد و معنايي پويا و پايا به كليت هاي پيرامون زندگي مي بخشد. آنگاه با چنين پرورشي، به هسته زندگي و باطن آدمي آمده و تاثيري پايدار در همه جزء ها برجا مي گذارد.
باز هم «عاشق زيستن» را تمرين كنيم - البته في نفسه عاشق بودن را - لحظه لحظه خويش را مملو از احساسي كنيم كه خود از دانايي و آگاهي مملو است. كاربردي شدن اين رفتار كه البته نخست در گفتار و پندار شكل مي گيرد، نياز به ممارستي جدي دارد. بايد علاقه هاي ما اولويت هاي كاري و ارتباطي ما باشد تا بتوانيم از تمامي نيروهاي خود براي پيشرفت بهره ببريم. راستي اگر مثلا در شغل خود بي علاقه باشيم يا در همه امور زندگي، چگونه مي شود توقع پيشرفت و رسيدن به مراتب بالا را داشت؟ پس «عاشق زيستن» شرط اول تعالي و پيشرفت است.