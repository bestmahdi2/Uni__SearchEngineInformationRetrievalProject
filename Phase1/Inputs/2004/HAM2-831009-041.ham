برنامه هاي جشنواره بين المللي فيلم فجر اعلام شد
دبير بيست و سومين جشنواره بين المللي فيلم فجر، شناسايي نقاط قوت و ضعف سينماي ايران را از اهداف اصلي اين رويداد هنري عنوان كرد.
«عليرضا رضاداد» در گفت وگو با خبرنگاران، تلاش براي ارزيابي كمي و كيفي عملكرد يك ساله سينماگران، آشنايي هنرمندان و مخاطبان با آثار برگزيده سينماي ايران و ارتقاي كمي و كيفي توليدات را از ديگر اهداف جشنواره فيلم فجر برشمرد.
وي تصريح كرد: شناسايي استعدادهاي جديد حوزه فيلم سازي، ايجاد شرايط رقابت با سينماي دنيا و تلاش براي برگزاري باشكوه جشن هاي پيروزي انقلاب رويكرد جدي جشنواره امسال است.
مدير عامل بنياد سينمايي فارابي افزود: جشنواره فيلم فجر در قالب بخش هاي اصلي «مسابقه سينماي ايران بلند و كوتاه»، «مسابقه فيلم سازان اول و دوم»، «سينماي مستند»، «مسابقه سينماي بين الملل»، «مسابقه سينماي معناگرا» و «مسابقه سينماي آسيا» برگزار مي شود.
وي گفت كه ارزيابي آثار هر بخش اصلي جشنواره به عهده هيات هاي انتخاب است و از ميان فيلم هاي بخش مسابقه فيلم هاي بلند بين الملل تاكنون 13 فيلم انتخاب شده است و سه فيلم ايراني نيز به اين بخش اضافه مي شود.به گفته رضاداد، در بخش مسابقه سينماي آسيا نيز 12 فيلم انتخاب شده است كه سه فيلم ايراني هم در اين بخش انتخاب خواهد شد.
«همچنين 10 فيلم بخش معناگرا نيز انتخاب شد و دو فيلم از ايران به اين جمع اضافه مي شود.»دبير جشنواره فيلم فجر گفت: بيش از 40 فيلم بلند و 20 فيلم كوتاه از 46 كشور متقاضي در بخش مسابقه بين الملل جشنواره فيلم فجر، انتخاب مي شوند. وي افزايش جوايز بخش بين الملل و تفكيك مراسم اختتاميه بخش بين الملل و ملي را از ويژگي هاي جشنواره امسال عنوان كرد.
وي افزود: اسامي فيلم هاي خارجي بخش هاي مختلف جشنواره فيلم فجر 20 دي ماه اعلام مي شود.