تدوين آيين نامه پذيرش اوراق مشاركت شركت هاي بورس
گروه بورس: آيين نامه اجرايي پذيرش اوراق مشاركت شركت هاي بورس در هيأت پذيرش اوراق بهادار بررسي و تدوين شد.
به گزارش خبرنگار ما اين آئين نامه براي تأييد نهايي به شوراي بورس ارائه شده است. دستور العمل ياد شده در چارچوب ماده 17 قانون تنظيم بخشي از مقررات تسهيل و نو سازي صنايع كشور و اصلاح ماده 113 قانون برنامه سوم توسعه تهيه شده است. اين گزارش حاكي است: در آخرين جلسه هيأت پذيرش اوراق بهادار درخواستهاي پذيرش شركت كشتيراني درياي خزر و ليزينگ خودروي غدير نيز مورد بررسي قرار گرفت. در اين چارچوب با درخواست پذيرش شركت كشتيراني درياي خزر كه متعلق به شركت كشتيراني جمهوري اسلامي است موافقت نشد و مقرر شد بار ديگر صورت هاي مالي جديد شركت براي بررسي ارائه شود اما ليزينگ خودروي غدير در تابلوي فرعي بورس اوراق بهادار پذيرفته شد. در اين گزارش آمده است: سرمايه شركت ياد شده 400 ميليارد ريال است و 50 درصد سهام آن متعلق به شركت سرمايه گذاري غدير و 50 درصد ديگر در مالكيت ايران خودرو ديزل است. در 10 ماه منتهي به 30 مهرماه 1383 اين شركت نزديك به دو هزار مورد تسهيلات اعطايي داشته است كه مبلغ اين تسهيلات در حدود 250 ميليارد ريال بوده است. سود عملياتي شركت براي اين دوره بالغ بر 36 ميليارد ريال بوده است. تسهيلات اعطا شده شركت عمدتاً مربوط به تسهيلات خريد كاميون و خودروهاي سنگين بوده است.