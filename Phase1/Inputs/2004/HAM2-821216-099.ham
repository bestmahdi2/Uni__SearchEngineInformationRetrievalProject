امنيت دروغين
برگردان: عباس لقماني
مجله آلماني اشترن اخيراً در مقاله اي روش ها و هدف هاي رژيم صهيونيستي را براي احداث ديوار امنيتي حائل تشريح كرده است. گزيده اين مطلب به شرح زير است:
آنها ساعت 5 صبح آمدند درهاي خانه هاي اجاره اي را شكستند و از پله ها بالا رفتند. تكاوران اسرائيلي كه صورت هاي خود را با ماسك سياه پوشانده بودند پشت بام ها را به تصرف خود درآوردند و اسلحه هاي خودكار خود را به طرف خيابان و چهارراهي كه هيچ عبور و مروري در آن ديده نمي شد نشانه رفتند. خودروهاي بلندگودار ارتش به زبان عربي اعلام كردند كه در چهار روز آينده در اين منطقه حكومت نظامي است. خودروهاي ديگري كه به چراغ هاي نورافكن مجهز بودند خيابان را مثل روز روشن كردند. ژانويه 2004 اين منطقه عرب نشين در حاشيه شهر بيت المقدس يكي از مناطقي بود كه از طرف دولت اسرائيل براي كشيدن ديوار حائل بين اسرائيليان و فلسطينيان تقسيم مي شد. منطقه كوچكي به بيت المقدس ملحق مي شد و منطقه بزرگتر بي حاصل مي ماند. اين ديوار قسمتي از ديواريست كه قرار است بين مناطقي كه در تصرف نيروهاي عرفات است و مناطق يهودي نشين حائل ايجاد كند. بسياري بر اثر كشيدن اين ديوار رابطه خود را با آنسوي ديوار از دست مي دهند در حقيقت اين ديوار در زندگي آنها نيز تأثير خواهد گذاشت. «هاني الغزالي» 26 ساله كه تاكنون در آنسوي ديوار كار مي كرد اكنون از پنجره خانه نرده دار خود در طبقه چهارم به اين ديوار نگاه مي كند و مي بيند كه بلدوزرهاي اسرائيلي آسفالت را با عمق زياد مي كنند و كاميون هاي مخصوص، تكه هايي از ديوار پيش ساخته را به آنجا حمل مي كنند كه هركدام از آنها 10 متر ارتفاع و 30/1 متر عرض دارند. اين ديوارها به عمق 2 متر در زمين فرو خواهند رفت و جرثقيل هاي بزرگ آنها را به هم متصل مي كنند. خطوط برق، تلفن و آب در مكان هايي كه اين ديوار كشيده مي شوند قطع مي شود بعد از چهار روز كه شبانه روز در اين منطقه كار شده است ديوار كشيده مي شود و اين منطقه را به «منطقه ارواح» تبديل مي كند. اين منطقه ديگر هيچ رابطه اي با بخش شرقي بيت المقدس ندارد و اعراب ساكن در اين منطقه تمام زندگي و هستي خود را از دست داده اند و حتي امكان استفاده از ادارات و بيمارستانها را ندارند و كودكان آنان نيز ديگر نمي توانند به مدرسه بروند.
قسمت آباد به اسرائيل ملحق شده است، اين قصبه كه در مسير جاده اي قرار دارد كه روزگاري مسير عبور لژيونرهاي رومي بود و در نوشته هاي رم باستان نيز از آن ياد شده است امروز منطقه كثيفي است كه تنها چيزي كه براي آن مانده، تاريخ گذشته اش است. يهوديان در اينجا ساكن نيستند. روزگاري به گفته كاتوليك ها، مسيح از اين مسير گذشت. اين همان مسيري است كه در كتاب مقدس به آن اشاره شده است و مسيح پس از پيمودن آن در مكاني نزديك به اين محل از قدرت پيامبري خود براي زنده كردن مردگان استفاده كرد.
امروز نيز فقط يك معجزه مي تواند به اين مكان عمر دوباره ببخشد زيرا سرنوشتي كه اسرائيليان براي اين منطقه رقم زده اند بسيار تيره و تار است.
جرج بوش رئيس جمهوري آمريكا كه كاملاً از ساختن اين ديوار اطلاع دارد در آخرين نطق سالانه خود در مورد اوضاع دنيا هيچ اشاره اي به اين موضوع نكرد در حالي كه آمريكا تنها قدرتي است كه مي تواند جلوي اين اعمال اسرائيلي ها را بگيرد ولي در سالي كه انتخابات آمريكا در پيش است، رئيس جمهوري آمريكا تمايل ندارد مسأله فلسطين به صحنه رقابتهاي انتخاباتي آمريكا كشانده شود. نخست وزير اسرائيل آريل شارون نيز كه به خوبي از اين نقطه ضعف آمريكا با اطلاع است و در سياست، روباه مكاري است، از اين موقعيت طلايي استفاده كرده و با تمام توان و شبانه روز به كشيدن و تكميل اين ديوار ادامه مي دهد و در نظر دارد پيش از پايان سال وقايع تاريخي جديدي را در منطقه به وجود آورد.
تا سال آينده ميلادي و هنگامي كه در آمريكا سرنوشت انتخابات مشخص شده است اين ديوار نيز به اتمام رسيده و مناطق فلسطيني نشين كاملاً از مناطق يهودي نشين جدا شده اند. كساني كه براي كشيدن اين ديوار كار مي كنند حقوق بسيار بالايي دريافت مي كنند به طوري كه حقوق يك كارگر ساده ساختماني كه در ساخت اين ديوار سهيم است براي دو شب كار متوالي بيشتر از حقوق يك پليس فلسطيني در ماه است.
پليس فلسطيني در ماه 160 يورو حقوق مي گيرد در حالي كه اين كارگران براي هر شب 100 يورو دريافت مي كنند. ادامه دارد