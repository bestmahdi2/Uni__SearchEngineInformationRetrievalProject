داراب رياحي نايب رئيس فدراسيون وزنه برداري شد
گروه ورزشي: «داراب رياحي» دبير سابق فدراسيون وزنه برداري به سمت نايب رئيس اين فدراسيون برگزيده شد.
در مجمع ساليانه فدراسيون وزنه برداري كه صبح ديروز در محل سالن اجتماعات دفتر امور مشترك فدراسيون هاي ورزشي برگزار شد، اعضاي مجمع به پيشنهاد «علي مرادي» رئيس فدراسيون وزنه برداري، «رياحي» را به عنوان نايب رئيس اين فدراسيون برگزيدند.پيش از اين دكتر «محمدصادقي» پست نايب رئيس فدراسيون وزنه برداري را دراختيار داشت.
در اين مجمع كه به رياست «علي كفاشيان» معاون ورزشي در امور فدراسيون هاي سازمان تربيت بدني برگزار شد، همچنين «محمدعلي بلاسي» به عنوان دبير جديد فدراسيون وزنه برداري انتخاب شد.
در مجمع ديروز معاون ورزشي در امور فدراسيون هاي سازمان تربيت بدني از عملكرد فدراسيون وزنه برداري در سال جاري ابراز رضايت كرد.
علي كفاشيان گفت: فدراسيون وزنه برداري در سال جاري، سالي پركار را پشت سر گذاشته است و نتايج كسب شده از سوي وزنه برداري ايران در رده هاي گوناگون سني ودر پيكارهاي جهاني و قاره اي حاكي از عملكرد مناسب اين فدراسيون است.
پيش از سخنان كفاشيان، علي مرادي رئيس فدراسيون وزنه برداري در سخناني با اشاره به مشكلات اين فدراسيون نسبت به 10 سال گذشته گفت: با توجه به روند روبه رشد وزنه برداري ايران، بايد دست اندركاران اين رشته ورزشي تلاش مضاعفي انجام دهند.
وي درخصوص كسب عناوين برتر وزنه برداران ايران در رده هاي سني مختلف در پيكارهاي قاره اي و درخشش ملي پوشان وزنه برداري كشورمان در رقابت هاي جهاني گفت: اين نتايج حاصل تلاش شما رؤساي هيأت هاي ورزشي استان هاست كه من از تمامي شما تقدير و تشكر مي كنم.