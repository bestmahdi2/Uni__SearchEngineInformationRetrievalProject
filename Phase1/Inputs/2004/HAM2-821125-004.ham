شبكه آزمايشگاههاي ملي توسعه در گفت وگو با مدير كل دفتر پشتيباني پژوهشي وزارت علوم
نظمي با نام شامتك
الهام رضاخاني
اشاره: تجهيزات و امكانات آزمايشگاهي موجود در دانشگاه هاي كشور نيازمند نظم و ساماندهي است. در صورت تحقق اين امر ضمن اطلاع از ميزان و توان شبكه آزمايشگاهي دانشگاهي، استفاده بهينه از اين امكانات افزايش يافته و راه براي پژوهشگران داخلي و خارجي و حتي بخش خصوصي گشوده مي شود. در اين راستا طرحي تحت عنوان «شامتك» يا همان شبكه آزمايشگاه هاي ملي توسط وزارت علوم،تهيه شده است. در رابطه با اين طرح گفت وگويي با دكتر حسن شريفي، مدير كل دفتر پشتيباني پژوهشي وزارت علوم، تحقيقات و فناوري صورت گرفته است كه در پي مي آيد.
* درباره اهداف دفتر مديريت پشتيباني پژوهشي وزارت علوم، تحقيقات و فناوري در زمينه طرح شامتك توضيح دهيد.
اگر تجهيزات موجود در دانشگاه ها را تحت يك نظم درآوريم امكان استفاده از آنها را بهتر مي شناسيم كه در اين صورت همكاري بين دانشگاه ها افزايش يافته و راه براي پژوهشگران از سراسر كشور، و حتي پژوهشگران خارجي و بخش خصوصي گشوده مي شود و پژوهشگران دسترسي آسانتري به اين تجهيزات پيدا مي كنند. در همين راستا طرح «شامتك» يا همان شبكه آزمايشگاه هاي ملي توسعه كشور راه اندازي شده و در كنار آن به تعريف شامتك هاي كوچكتر از قبيل شامتكهاي موضوعي استاني پرداخته شده است كه مي توان به شامتك كشاورزي استانهاي شمالي كشور چون شبكه آزمايشگاه هاي ملي توسعه دانشگاه هاي گيلان، مازندران و گرگان اشاره كرد. اين دانشگاه ها در منطقه مستعد كشاورزي كشور قرار گرفته اند كه پيرو اين طرح هرگونه تجهيزات و ادوات كشاورزي خود را در يك پايگاه اطلاعاتي معرفي مي كنند، بعد از اين كار مشخص مي شود كه توان تجهيزات كشاورزي كشور در منطقه شمال به چه ميزان است.
* اشاره كرديد به بحث «شامتك» در رشته كشاورزي در منطقه شمال كشور، چرا فقط اين طرح در شمال كشور شروع شده و در ساير رشته ها و دانشگاه ها اجرا نشده است؟
- اين حركت به عنوان يك گام الگويي و آزمايشي در حال اجرا است و براي اينكه برنامه ها به بهترين شكل پيش رود بايد الگوسازي درستي در اين رابطه انجام شود و نمي توان يك نسخه را به طور عام براي تمام دانشگاه ها پيچيد. اين طرح از منطقه شمال كشور آغاز شده چون سه دانشگاه مذكور زودتر از ساير دانشگاه ها، در اين رابطه اعلام همكاري كردند، ضمن اينكه تنها دانشگاه تخصصي كشاورزي كشور در گرگان واقع شده است. يعني در منطقه بسيار مهم توسعه كشاورزي كشور واقع شده است بنابراين فعاليتهايي تحت پوشش اين طرح در اين سه دانشگاه تقسيم شده است. به عنوان مثال: دانشگاه گرگان در زمينه پژوهشهاي چوب و كاغذ فعاليت دارد و دانشگاه مازندران در حيطه مركبات كار مي كند. اما يك نكته اين كه اين طرح از دانشگاه هاي بزرگ مثل دانشگاه تهران آغاز نشده است. چون هماهنگ كردن دانشگاه هاي بزرگ در گام اول كار سختي است و دوم اينكه دانشگاه تهران داراي تعداد زيادي وسايل و تجهيزات است كه نمي توان آن را در قالب يك «شامتك» تعريف كرد، به همين دليل اين طرح از دانشگاه هاي كوچكتر شروع شده و در صورت موفقيت در ساير دانشگاه ها نيز اجرا مي شود.
* بارزترين خصوصيت «شامتك» چيست؟
- در اين طرح صرفه جويي و مصرف بهينه و سرويس دهي به ديگر دانشگاه ها مورد نظر است. مجموعه امكانات در شبكه به صورت on line در اختيار عموم قرار گرفته و منجر به تعامل بهتر بين دانشگاه ها مي شود، همان گونه كه در كشور ژاپن نيز اين امر به خوبي قابل مشاهده است.
* اجراي اين طرح از چه زماني آغاز شده و وزارت علوم، تحقيقات و فناوري چه همكاري  و يا حمايتي در اين رابطه انجام داده است؟
- اجراي طرح از مرداد سال جاري آغاز شده است و مبادله دانشجو به صورت همكاري هاي منطقه اي صورت مي گيرد. وزارت كشاورزي نيز در حال الحاق به اين طرح است. امكانات داده شده از سوي وزارت علوم، تحقيقات و فناوري به صورت وام خريد تجهيزات در اختيار دانشگاه ها قرار مي گيرد. اين تسهيلات به طور دائم وجود دارد.
* در مورد «فرصت مطالعاتي» استادان از سوي دفتر مديريت پشتيباني وزارت علوم، تحقيقات و فناوري چه اقداماتي صورت گرفته است؟
- در اين رابطه دو برنامه موجود است كه يكي از آنها ابلاغ شده و ديگري به صورت نمونه در حال اجرا است. بر اساس برنامه اي كه در حال اجرا است آيين نامه فرصت مطالعاتي استادان دانشگاه از حالت متمركزي كه در وزارت علوم، تحقيقات و فناوري در مورد آن تصميم گيري مي شد به دانشگاه ها واگذار شده است. در اين آيين نامه اختيار تعيين سهميه فرصت مطالعاتي براي استادان دانشگاه به ستادي واگذار شده است كه به تشخيص رئيس دانشگاه تشكيل مي شود، هدف آن نيز حمايت از دانشگاه ها در اين گونه تصميم گيري ها است.