انتخابات آمريكا
گزارش خبرنگار همشهري از واشنگتن: در چند روز گذشته، نخست سرقت اسرارآميز انبار مواد منفجره ارتش منحله عراق روال عادي مبارزات انتخاباتي آمريكا را تحت تاثير قرارداد و سپس به ترتيب افشاي پرونده پارتي بازي براي كمپاني هاليبرتون و اعلاميه اسامه بن لادن، و پريشب هم خبر كشته شدن هشت تفنگدار آمريكايي در عراق(طبق برخي گزارشها 9 تن)، و احتمال مي دهند كه گزارش آسوشيتدپرس در باره تصميم مجلس مبني بر تصويب رئوس قانون پيشنهادي لزوم ازسرگيري برنامه هاي اتمي ايران بدون راي مخالف، كه انعكاس اراده و غرور ملي ايرانيان به اين برنامه تلقي شده است بي تاثير نباشد زيرا كه گزارش اين خبرگزاري در بخش اخبار بامدادي يكشنبه شبكه هاي تلويزيوني آمريكا وسيعا پخش شد. با وجود اين، مسئله انتخابات با برآورد برابري كه از آراء الكترال دو نامزد كرده اند در پرده ابهام است و هر حزب مي كوشد كه در آخرين روز مانده به راي گيري، نه تنها هوادار بيشتري دست و پا كند بلكه دارندگان كارت انتخاباتي را تشويق به دادن راي كند. كالج الكترال آمريكا كه رئيس جمهوري را انتخاب خواهد كرد داراي 538 نماينده است كه برنده 270 راي در اين كالج، به كاخ سفيد راه خواهد يافت. آن چه كه تا ديروز كارشناسان انتخاباتي در آن راسخ بودند اين برآورد بود كه در انتخابات فردا(سه شنبه)جان كري راي عمومي بيشتري به دست خواهد آورد، ولي تعيين رئيس جمهور بسته به راي الكترال كالج است، نه آراء عمومي. در انتخابات سال 2000 هم آراء عمومي «ال گور» بيش از جورج بوش بود.
دو حزب اصلي آمريكا از بامداد شنبه در ايالات هم شانه هزاران تن را مامور ساخته اند كه به راي دهندگان بالقوه مراجعه كنند و از آنان بخواهند كه بدون ترس از صفوف طولاني، حوصله به خرج دهند و سه شنبه به حوزه هاي راي گيري بروند تا مشكل سال 2000 فلوريدا تكرار نشود. انتخابات اين دوره آمريكا زير ذره بين جهانيان است و در اين جهان آشفته، رئيس جمهور آمريكا نبايد با ترديد و جنگ در دادگاه و راي مجلس نمايندگان انتخاب شود تا در رو به رو شدن با مسائل جهاني احساس ضعف كند. بايد اكثريت ملت را پشت سر داشته باشد.
دو رقيب اصلي به تبليغات انتخاباتي خود با ديدار از فلوريدا پايان خواهند داد. حزب دمكرات با توجه به اين كه «جب» برادر بوش فرماندار اين ايالت است و جورج بوش(پدر)هم به آنجا رفته است تا حضور او در جلب راي دهندگان و تغيير نظرشان موثر باشد، نسبت به برگزاري انتخابات در فلوريدا همچنان دچار سوء ظن هستند. در اين ايالت ديروز هر دو نامزد تلاش كردند مطالبي بگويند كه نشان دهد «بهترين دوست اسرائيل» هستند. وجود اينترنت و ارسال «اي - ميل» از اين پس موضوع موقوف شدن تبليغات را يك روز پيش از انتخابات بي اثر كرده است و مفهوم پايان تبليغات، از اين پس تنها قطع آگهي هاي آن در رسانه ها خواهد بود، زيرا كه اينترنت به آساني و با بخشنامه قابل كنترل كردن نيست.
ديروز در مصاحبه با رسانه ها، بسياري از آمريكايي ها اعلاميه بن لادن را آن طور كه برخي مقامات دولتي برداشت كرده اند تهديد آميز ندانسته و گفته اند: بن لادن چيزي نگفته بود كه ترسناك باشد و نظر آنان را تغيير دهد. يكي از مصاحبه شوندگان به نام «كريستن» گفته است: حرفهاي بن لادن ارتباطي به انتخابات آمريكا نداشت، نبايد با ترساندن مردم، بهره برداري سياسي كنند. هواداران حزب دمكرات در اين مصاحبه ها گفته اند كه ادامه فعاليت بن لادن ضعف دولت بوش را ثابت مي كند كه در سه سال گذشته نخواست به فعاليت او پايان دهد. دمكراتها همچنين گفته اند كه جمهوريخواهان با هدف در دست داشتن مجلس نمايندگان، در تقسيمات كشوري به ويژه در ايالت تگزاس تغييرات به وجود آورده اند و از اين رهگذر پنج نماينده اضافي از اين ايالت خواهند داشت. آنان از مداخله برخي كليسا ها در انتخابات امسال كه قبلا در اين حد سابقه نداشته ابراز ناخرسندي كرده اند. پريشب بيل كلينتون در شهر سانتافه در ايالت نيومكزيكو براي جان كري نطق كرد. طبق برآورد پليس، باتوجه به سردي هوا بيشتر مردم شهر براي شنيدن اين نطق كه سراسر بر ضد سياست هاي بوش و كسر بودجه و گراني بيمه درماني بود به ميدان مربوط رفته بودند. كلينتون در اين نطق از مردم خواست كه فريب حرفهاي تبليغاتي مربوط به «امنيت در خطر است» را نخورند و ببينند كه كدام نامزد رفاه و آرامش و احترام آنان را تامين مي كند و محفوظ مي دارد.
بحث مهمي كه اين روزها مطرح است اين است كه اگر با حمايتي كه قاطبه رسانه ها، روشنفكران و استادان آمريكايي از جان كري كرده اند باز جورج بوش برنده شود، در جهان اين فكر به ميان خواهد آمد كه نيمي از آمريكايي ها خواهان ادامه روش بوش و قلدري در جهان هستند و لذا به تفسير رسانه ها و اندرز استادان توجه نمي كنند. خاموش شدن دولتهاي ديگر در قبال ادامه مسئله عراق و تلفات مردم اين كشور اين شمار از آمريكايي ها را در حمايت از روش هاي تهاجمي پابرجا ساخته است.