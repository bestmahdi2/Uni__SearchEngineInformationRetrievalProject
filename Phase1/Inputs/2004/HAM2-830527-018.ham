شفاي بوعلي، جامعه  شناسي بوعلي
چند صفحه دستنويس درباره كنگره اي كه چگونگي برپايي آن به هزار دليل مهم است
اديب وحدانيدر علاقه اي كه مردم براي شيخ الرئيس بوعلي سينا قايلند هيچ شكي نيست و همه اين خبر كه 20 عنوان كتاب از آثار و مقاله هاي فارسي بوعلي سينا كه حداقل 50 سال از تجديد چاپ آنها گذشته به انضمام متن فارسي كتاب شفاي ايشان(در 40 جلد)چاپ مي  شود، براي همه خوشحال كننده است. دبير كنگره بوعلي سينا مي گويد: «برگزاري اين كنگره در جلسه 24 بهمن 1382از سوي هيات دولت به عنوان يك مصوبه به تصويب رسيد. اين كنگره بر اساس تصميم هيات دولت به صورت بين المللي برگزار مي  شود.»
خبرهاي كنگره هاي دولتي دقيقا تعدادي سوال را به صورت طبيعي به ذهن متبادر مي  كند، چرا كه در سرتاسر دنيا استانداردهايي براي برگزاري كنگره ها درباره يك موضوع تعريف شده اند كه با توجه به تجربه  برگزاري جلسه ها و نشست ها از سوي طرفداران آن فرد يا واقعه تعيين مي  شوند.
بحث را با ذكر يك مثال ساده تر كنيم. چند سال بعد از چاپ كتاب درخشان لوييس كارول به اسم «آليس در سرزمين عجايب»، انجمن هاي كارول شناسي و آليس شناسي حتي در زمان زندگي او تشكيل شد.
دولت هاي موفق با استفاده از تجربه هاي درست تشكل هاي غير دولتي، وقتي كاردولتي را پي مي گيرند كه بتوانند به خواست مردم و طبق تجربه آنها، با استفاده از اختيارات وامكاناتي كه مردم در اختيار آنها قرار داده اند يك كنگره بهتر را برگزار كنند.
اما وقتي مديريت هاي پراكنده، كنگره ها را برگزار مي      كنند نتيجه قابل حدس زدن مي      شود و سوال هايي پيش مي      آيد كه جواب هايشان در متن همان خبر موجود است. مثلا مي      شود پرسيد چند مقاله براي ارايه در اين كنگره دريافت شده است كه جواب مي      شود 205 عدد كم نيست؟ سوال دوم اين است كه چند مقاله از اين معدود نوشته ها در كنگره پذيرفته شدند كه رقم بسيار بالاي 150 مقاله به دست مي  آيد؟ آيا اين دو عدد نشان دهنده ساده گيري در پذيرفتن مقاله هاي وارده نيست؟ بعد مي      شود پرسيد محورهاي كنگره چيستند و پاسخ گرفت «نشست ها در چهار موضوع خلاصه مي    شود؛ فلسفه و حكمت، طب و علوم طبيعي، تاريخ و جامعه شناسي ايران». اينكه شيخ الرئيس چقدر در جامعه شناسي ايران كار انجام داده است و چقدر بررسي هاي جامعه شناسانه اش را در زمينه هاي ديگري انجام داده با توجه به محورهاي نشست ها قابل توجه است و اميدواريم در آخر كنگره معلوم شود كه استفاده از يك عبارت در عناوين به معني طراحي دقيق طبقه بندي قسمت هاي كنگره بوده است و نه از سر نبود شناخت نسبت به علم جامعه شناسي. فقط از باب ياد آوري ذكر شود كه جامعه شناسي به معني طراحي و اجراي رويكرد و روش علمي - در موضوعات اين علم است و ايضا به همين شكل علومي مثل فلسفه، طب و تاريخ هم وقتي علم محسوب مي  شوند كه رويكرد و روش علمي برخورد با آنها مورد بررسي قرار گيرد. روش دعوت از انديشمندان براي حضور در كنگره بوعلي سينا را هم بخوانيد: «سال گذشته دو مرحله فراخوان علمي كه به همه مراكز علمي تحقيقاتي كشور ارسال شد، و دانشمندان خارجي هم چنين دعوت شده اند: دانشمنداني را از 25 كشور دعوت كرده ايم كه اغلب بوعلي شناس هستند و تاكنون تعداد 38 نفر از آنها اعلام آمادگي كرده اند كه در كنگره شركت كنند.»
البته مسوولان كنگره ها بايد آمار ارايه كنند و 38 نفر هم كم تعدادي نيستند اما به لغت «اغلب» هم در جمله قبل توجه كرديد؟ به نظر مي رسد كه آمار شركت كننده ها اميدوار كننده است. اما امان از آن لغت «اغلب»!
چنين كنگره اي چه شركت كننده هايي خواهد داشت؟ «شخصيت هاي علمي داخلي از جمله روساي فرهنگستان ها، بنيادهاي علمي داخلي، روساي دانشگاه ها، مقامات علمي- فرهنگي كشور، وزرا و معاونان آنها و برخي مقامات رده اول و دوم كشور در مراسم افتتاحيه حضور خواهند داشت.» مسلما مقامات تاثيرگذار دولتي مي توانند براي چنين كنگره هايي امكانات و امتيازات فراواني تهيه كنند تا به دستاوردهايي از اين قبيل برسند:«اميدواريم كنگره بين المللي بوعلي سينا زمينه ساز مناسبي براي ايجاد بنياد بوعلي سينا، به عنوان مركزي براي پژوهشگران، فرهيختگان و علاقه مندان باشد تا در زمينه شناخت بوعلي سينا، اقدامات مناسب وشايسته اي انجام شود» و چاپ ترجمه فارسي كتاب شفا در 40 جلد يكي از اين اتفاقات است. در اهميت كتابي مانند شفا هيچ حرفي نيست، چرا كه اين كتاب از جمله متون علمي معتبر توليد ايران است و اهميت چاپ تصحيح هاي درست جديد از كتاب هاي كهن چيزي نيست كه نياز به تذكر داشته باشد. اما در حاليكه كتبي مانند تفسير قرآن كريم سورآبادي يا تاريخ بيهقي با قيمت هاي گزاف و دور از دسترس در بازار يافت مي    شوند، ترجمه سفارشي چنين كتاب پر حجمي(كه به گفته دبيركنگره مقدمات ترجمه و تصحيح آن تازه فراهم شده)چه توجيهي دارد و چه اميدي است كه چاپ سرسري آن به بازار نيايد يا به مسوولان اهدا نشود. واژه سرسري از آن روبه كار برده شد كه اگر لازم باشد كتاب به سرعت چاپ شود، اشتباهاتي غير قابل اجتناب  نيز وجود خواهند داشت و... عشق و بودجه و همت و زمان براي چنين كتاب هايي لازم است، نه فرمايش. براي چاپ كتابي به اين اهميت با توجه به احترام و علاقه اي كه در مردم به اين چهره شاخص فرهنگي وجود دارد، فقط قدري مديريت لازم است. براي خاتمه مقاله سراغ تكه اي از كتاب لوييس كارول برويم كه آليس از يك گربه چشايري(گربه اي كه ظاهرش شبيه حالت صورت بشر در حال لبخند زدن است)مي  پرسد و اين طور جواب مي  گيرد:
-مي  توانيد به من بگوييد به كدام طرف بروم؟
- كاملا بستگي دارد كجا بخواهيد برويد.
- جايش فرق نمي  كند.
- پس مسيرش هم فرق نمي  كند.