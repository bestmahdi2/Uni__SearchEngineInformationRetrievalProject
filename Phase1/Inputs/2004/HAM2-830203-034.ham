توصيه هاي ده گانه  اداره راهنمايي و رانندگي
سبقت هاي بيجا و بوق زدن هاي ممتد
حقوقدان پنج شنبه كساني كه از تمكن مالي خوبي برخوردارند و سوار بر وسايل نقليه گرانبها مي شوند پرداخت قبض هاي جريمه چند هزار توماني اصلا براي آنها به چشم نمي آيد و اهميتي ندارد. لذا از جريمه شدن نيز باكي ندارند
«عباس رضايي» كارشناس ارشد حقوق جزاست و كار اصلي اش جرم شناسي است. نظرات او را درباره توصيه هاي ده گانه  اداره راهنمايي و رانندگي تهران بزرگ بخوانيد.
شما هم مي توانيد نظرات خود را در اين خصوص با ما در ميان بگذاريد.
اداره راهنمايي و رانندگي تهران بزرگ چهارشنبه هفته گذشته مورخ 26/1/83 در روزنامه همشهري به منظور كاهش تخلفات و جرايم رانندگي توصيه هاي ده گانه اي را به شرح زير به رانندگان كرده است:
1-عدم حركت در فواصل بين خطوط در بزرگراه ها و معابر شهري 
2-عدم تجاوز به سطح گذرگاه عابر پياده 
3-عدم تجاوز از سرعت مجاز
4-عدم سبقت غيرمجاز
5-خودداري از حركت به صورت مارپيچ و حركات نمايشي 
6-عدم عبور از چراغ قرمز
7-عدم عبور از محل ممنوع 
8-عدم استفاده از تلفن همراه به هنگام رانندگي 
9-استفاده از كمربند ايمني توسط سرنشينان 
10-عدم توقف در محل هاي غيرمجاز
با ملاحظه به موارد فوق، سوالي كه متبادر به ذهن مي شود اين است كه آيا تخلفات رانندگي تنها محدود به انجام و ارتكاب موارد فوق است.(البته به استثناي بند 9 كه ثبوت تخلف منوط به ترك انجام آنكه به صورت عدم استفاده از كمربند ايمني است.)و يا اينكه موارد فوق از اهميت بسيار بيشتري از ساير تخلفات در وقوع حوادث و تصادفات برخوردار بوده كه به صورت مجزا مورد احصاءقرار گرفته اند؟ در پاسخ بايستي گفت: «تخلفات و جرايم رانندگي محدود به موارد ده گانه مذكور نبوده و در كنار آنها تخلفات و جرايم ديگري چون عدم رعايت فاصله قبل و بعد از سبقت، قصور از دادن علايم با دست يا چراغ راهنما در گردش به چپ و راست يا هنگام دور زدن و توقف، عدم توجه به فرمان پليس راهنما حركت در سرازيري با دنده خلاص، توقف دوبله، عدم توجه به فرمان و يا پرچم مراقبان عبور و مرور محصلان مدارس، حركت كمتر از سرعت مقرر در صورت نبودن مانع به نحوي كه موجب كندي عبور و مرور شود... وجود دارد كه هر يك به نوبه خود مي تواند عاملي براي بروز حوادث باشد. لذا صرف اشاره به چند مورد خاص نمي تواند امري صحيح و منطقي باشد. هر چند قبول داريم با اين حال خالي از فايده هم نيست و يادآوري و تذكر هر يك از تخلفات به نوبه خود مي تواند تاثيري ولو اندك در پيشگيري از ارتكاب آنها داشته باشد.
اما جداي از اين با توجه به اينكه چندي قبل مجازات هاي مربوط به جرايم و تخلفات رانندگي خصوصا جريمه هاي مالي به نحو نسبتا چشمگيري افزايش يافته است و مسوولان امر نيز خبر از كاهش تخلفات رانندگي داده اند.چه لزومي به چاپ توصيه هاي ايمني از سوي اداره راهنمايي و رانندگي در روزنامه ها است؟ آيا چيزي غير از اين است كه حتي با افزايش جريمه ها به هدف غايي خود كه همانا پيشگيري از ارتكاب تخلفات رانندگي است نرسيده اند؟
اما علل نقض قوانين و مقررات راهنمايي و رانندگي در سطح جامعه توسط رانندگان، آن هم به اين نحو كلان چه مي تواند باشد؟ به نظر مي رسد علل متعددي وجود دارد كه سبب نقض قوانين و مقررات راهنمايي و رانندگي مي شود كه از جمله مهمترين آنها مي توان به موارد ذيل اشاره كرد.
1-عدم كفايت ضمانت اجراي نقض قوانين و مقررات راهنمايي و رانندگي:
ضمانت اجراي اصلي در نقض قوانين و مقررات راهنمايي و رانندگي بر پايه جريمه هاي نقدي استوار است. اين كيفر مالي اين مزيت را داراست كه مانند زندان فساد آور نيست و قدرت ارعاب انگيزي خود را علي رغم تكرار  آنها حفظ مي كند. هر چند كه تاثير آن نسبت به موقعيت هاي مالي افراد مساوي نيست. زيرا كساني كه از تمكن مالي خوبي برخوردارند و سوار بر وسايل نقليه گرانبها مي شوند پرداخت قبض هاي جريمه چند هزار توماني اصلا براي آنها به چشم نمي آيد و اهميتي ندارد. لذا از جريمه شدن نيز باكي ندارند.
اما در نقطه مقابل كساني كه وسيله معاش آنها همان وسيله نقليه اي است كه با فروش لوازم منزل يا قرض كردن از ديگران به صورت تمام اقساط يا با شرايط خاص ديگر خريداري كرده اند. پرداخت هر قبض جريمه اي برايشان سخت و دشوار است.
بنابراين مشاهده مي كنيم كه صرف افزايش جريمه هاي مالي نمي تواند تاثير بازدارندگي يكساني در كاهش ميزان تخلفات و جرايم راهنمايي و رانندگي داشته باشد. از اين رو بهتر است مجازات هايي چون تعليق يا محروميت موقت يا دايم از رانندگي يا اقدامات مشابه كه بيشتر جنبه خنثي سازي دارد و هدفشان دورنگهداشتن رانندگاني است كه براي ديگران خطرناك محسوب مي شوند، بيش از پيش اعمال شود تااز اين حيث هم مجازات ها عادلانه تر باشد و هم جامعه احساس امنيت بيشتري كند.
2- افزايش و كثرت وسايل نقليه و محدوديت ظرفيت خيابان ها و راه ها
آنچه مسلم است در چند سال اخير با رشد قابل ملاحظه  توليد وسايل نقليه مواجه بوده ايم كه به تبع آن خودروهاي مختلف با نام هاي گوناگون روزانه وارد بازار مي شوند، در حالي كه ظرفيت خيابان ها و راه ها همان ظرفيت هاي سابق بوده و نسبت به توسعه آنها اقدامات جدي صورت نگرفته است، لذا عدم سنخيت بين اين دو سبب افزايش تخلفات رانندگي شده زيرا سنگيني بار ترافيك سبب خستگي جسمي و رواني مفرط رانندگان مي شود كه براي رهايي از آن چاره اي جز نقض قوانين و مقررات راهنمايي و رانندگي باقي نمي ماند كه همين امر تبعات و آثاري چون تصادفات را به دنبال خواهد داشت كه چه بسا همين تصادفات سبب فوت، نقص يا جرح عضو و زيان هاي مالي و مادي ديگر مي شود.
3- فقدان فرهنگ صحيح رانندگي:
متاسفانه روزانه شاهديم كه نقص قوانين و مقررات رانندگي به صورت امري كاملا رايج درآمده خصوصا براي كساني كه شغل آنها رانندگي است و از اين طريق امرار معاش مي كنند، چرا كه به قصد كسب درآمد بيشتر و نشان دادن مهارت هاي خود به مسافران يا همكاران به صورت كاملا حرفه اي قوانين را زير پا گذاشته و با دنده عوض كردن هاي متعدد و سبقت هاي بيجا و بوق زدن هاي ممتد سعي در نشان دادن تسلط خود دررانندگي دارند و اين عمل را نوعي افتخار و زيركي نيز قلمداد مي كنند و از همه جالبتر اينكه مسافراني كه به جهتي از جهات براي حضور در محلي عجله و شتاب دارند. به اين دسته از رانندگان پناه برده و با اعتمادزيادي كه به رانندگي آنها دارند در طول مسير دايما به تعريف و تمجيد آنها پرداخته و محرك و مشوق آنها در نقض قوانين و مقررات رانندگي مي شوند غافل از اينكه چه خطرهايي به علت چنين رانندگي در طول مسير آنها را مورد تهديد قرار مي دهد.
4- ميل به هيجان و سرعت در رانندگي:
غالب رانندگان خصوصا جوانان كه بر حسب اقتضاي سن سرشار از انرژي هستند و ميل به ماجراجويي دارند علاقه مندند زماني كه پشت فرمان وسيله نقليه خود مي نشينند تا جايي كه مي توانند آن را سريع برانند و حتي براي فرونشاندن حس كنجكاوي خود هم كه شده لااقل از ميزان سرعت واقعي وسيله نقليه خود مطلع شودند و اين ادعا را نيزدارند كه به سهولت قادر به كنترل وسيله نقليه خود نيز هستند، غافل از اينكه از نظر علمي اثبات شده: راننده از لحظه مشاهده مانع و انتقال آن به مغز و فرمان مغز به پا يا دست و حركات پا و فشار آن روي ترمز چندين ثانيه طول مي كشد و وسيله نقليه اي كه با سرعت در حركت بوده چندين متر به جلو رانده مي شود. به علاوه پس از فشار ترمز بر روي چرخ ها چند متري وسيله نقليه بر روي زمين به سمت جلو كشيده مي شود.
با اينحال باز هم شاهديم كه متاسفانه رانندگان با وجود وقوع حوادث دلخراش ناشي از سرعت غير مجاز، درس عبرت نمي گيرند و بعضا حتي در دستگاه ثبت سرعت وسيله نقليه خود براي اينكه سرعتي كمتر از سرعت واقعي را نشان دهد دستكاري مي كنند كه اين عمل باتوجه به پرمخاطره بودن آن در قانون مجازات اسلامي درماده 724 جرم تلقي شده كه به موجب آن «هر راننده وسيله نقليه اي كه در دستگاه ثبت سرعت وسيله نقليه عمدا تغييري دهد كه دستگاه سرعتي كمتر از سرعت واقعي نشان دهد و يا با علم به اينكه چنين تغييري در دستگاه مزبور داده شده با آن وسيله نقليه رانندگي كند براي بار اول به حبس از ده روز تا دو ماه و يا جزاي نقدي از 50 هزار تا 500 هزار ريال و يا هر دو مجازات و در صورت تكرار به دو تا شش ماه حبس محكوم خواهد شد.
5 -عدم مهارت رانندگان:
رانندگي از جمله كارهايي است كه نياز به مهارت خاص داشته، لذا افراد قبل از تصدي به رانندگي بايستي تعليمات و آموزش هاي لازمه را كه مقدمه تحصيل مهارت در آينده است به درستي فراگيرند و به صرف چند جلسه محدود آموزش بسنده نكنند، چرا كه عدم مهارت و عدم تسلط به رانندگي، خود يكي از عوامل موثر در نقض قوانين و مقررات راهنمايي و رانندگي مي تواند تلقي شود چرا كه راننده از قابليت هاي لازم براي اجراي قوانين و مقررات برخوردار نيست.
با اين حال عدم مهارت به دو صورت است. 1- عدم مهارت مادي كه همانا نداشتن آمادگي و تمرين كافي در اموري است كه انجام صحيح آنها مستلزم توانايي خاص است.
2- عدم مهارت معنوي كه شامل عدم آگاهي مطلق يا نسبي در فن يا رشته خاص است.
بنابراين باتوجه به ضرورت و اهميتي كه تحصيل مهارت در امر رانندگي دارد قانونگذار كساني را كه وظيفه احراز آن را بر عهده دارند، در صورت تخلف در انجام وظيفه به مجازاتي كه در ماده 725 قانون مجازات اسلامي پيش بيني شده محكوم خواهد كرد كه به استناد آن:« هريك از ماموران دولت كه متصدي تشخيص مهارت و دادن گواهينامه رانندگي هستند اگر به كسي كه واجد شرايط رانندگي نبوده پروانه بدهند،به حبس تعزيري از شش ماه تا يك سال و به پنج سال انفصال از خدمات دولتي محكوم خواهد شد و پروانه صادره نيز ابطال مي شود.
عباس رضايي كارشناس ارشد حقوق جزا و جرم شناسي