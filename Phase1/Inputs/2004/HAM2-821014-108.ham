رئيس مجلس در بم
به گزارش خبرنگار پارلماني ايسنا، حجت  الاسلام والمسلمين مهدي كروبي كه به منظور بازديد از مناطق زلزله زده  بم به اين شهرستان سفر كرده است در فرودگاه اين شهر بر برنامه ريزي بلند مدت و اساسي براي مقابله با بلاياي طبيعي تأكيد كرد و گفت: پس از وقوع حوادثي نظير زلزله اخير نبايد آنها را به فراموشي سپرد، همه نهادها از جمله مجلس مصمم هستند اين موضوع را پيگيري كنند تا آمادگي بيشتري براي مقابله با حوادث اين چنيني در كشور ايجاد شود.
رئيس مجلس شوراي اسلامي با ابراز تأسف از حجم گسترده خسارات و تلفات زلزله بم گفت: مجلس و ساير نهادها بايد براي مقاوم سازي ساختمان ها برنامه ريزي كنند.وي ايجاد هماهنگي بيشتر براي انسجام بيشتر نيروهاي امدادي براي مقابله با حوادث غيرمترقبه را ضروري دانست و گفت: نهادهاي مسئول در اين زمينه بايد پشتيباني لازم را انجام دهند. كروبي حضور نمايندگان مجلس در ساعات اوليه حادثه را يادآور شد و گفت: كمك هاي عاطفي و مالي لازم تاكنون انجام شده اما مسئله بازسازي در دراز مدت بايد مد نظر قرار گيرد. رئيس مجلس شوراي اسلامي با اشاره به اين كه مجلس در آستانه تصويب بودجه  83 و برنامه چهارم قرار دارد تأكيد كرد: اعتبارات مورد نياز براي بازسازي شهر بم اختصاص خواهد يافت.