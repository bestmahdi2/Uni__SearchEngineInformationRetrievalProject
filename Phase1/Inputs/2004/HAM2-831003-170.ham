برانكو ايوانكوويچ:
قدرت فوتبال بحرين دو برابر شده است
سرمربي تيم ملي فوتبال كشورمان مي گويد: حضور و تماشاي ديدار بحرين و عمان نكات تاكتيكي و تكنيكي فراواني را براي من در بر داشت؛ بي ترديد اين نكات در ديدار ايران و بحرين به ما كمك ويژه اي خواهد كرد. برانكو ايوانكوويچ در گفتگو با ايسنا،اظهار داشت: تيم هاي حاضر در هفدهمين دوره جام خليج فارس نشان دادند كه پيشرفت فوق العاده اي در فوتبال دارند. آنها به گونه اي در اين مسابقات حاضر شده بودند كه گويي در مهم ترين رقابت هاي فوتبال دنيا شركت كرده اند.
وي درباره تيم بحرين و بازي اين تيم برابر عمان گفت: در اين ديدار بحرين با دو گل از حريف خود عقب افتاده بود، اما حس جاه طلبانه بازيكنان بحرين باعث شد كه آنها بازي را به تساوي بكشند و گل سوم نيز تنها بر روي يك حادثه اتفاق افتاد. برانكو افزود: به رغم شكست بحرين در اين ديدار، آنها نشان دادند كه از قدرت بسيار بالايي برخوردارند. تصور مي كنم قدرت آنها به دليل برنامه ريزي بلند مدت و كار مداوم به دست آمده است و همچنان تأكيد مي كنم كه قدرت اين تيم نسبت به چهار سال پيش دو برابر شده است. وي ادامه داد: بازي كردن در مقابل تيمي كه چرك بازي مي كند، به هيچ عنوان آسان نيست. همان طور كه در ديدار با پاناما روز سختي را پشت سر گذاشتيم در ديدار برابر بحرين نيز كار دشواري را پيش رو خواهيم داشت و اين يكي از دلايل مهم من و تأكيد بر اين نكته است كه گروه دوم دور نهايي مقدماتي جام جهاني بسيار مشكل تر از گروه نخست است.
سرمربي تيم ملي كشورمان نقطه قوت تيم بحرين را كار گروهي، جاه طلبي و اعتماد به نفس بالاي بازيكنان آنان دانست و گفت: در ديدار بحرين برابر عربستان، بازيكنان بحرين با اعتماد به نفس فوق العاده اي از دقيقه نخست بر دروازه عربستان كه يكي از بهترين  تيم هاي آسياست حمله ور شدند و در ديدار برابر عمان نيز اين چنين بودند. برانكو درباره سرانجام وضعيت فريدون زندي گفت: زماني كه در آلمان بودم به او فرصت فكر كردن دادم و او قول داد تا بيست روز آينده جواب نهايي خود را درباره آمدن يا نيامدن خود به تيم ملي اعلام كند. ضمن اين كه بايد قبول كنيم او بر سر دو راهي قرار گرفته است، چراكه بايد بين تيم ملي ايران و تيم ملي فوتبال آلمان يك تيم را انتخاب كند. همان طور كه مي دانيد او شانس پوشيدن پيراهن تيم ملي آلمان را دارد.