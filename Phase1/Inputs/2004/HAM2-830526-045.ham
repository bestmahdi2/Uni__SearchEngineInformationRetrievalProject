تلخ و شيرين
محل را كاملا بلد بودم. گفت: باغ صبا، سليم، كليم كاشاني...». آدرس كامل را گفت و سعي كرد توضيح دهد كه از كدام طرف بايد بروم. لازم نبود. از كوچه پس كوچه ها رفتم و سر ساعت رسيدم. «طبقه اول» در را كه باز كرد: «گفت، ببخشيد خانه ما شاهانه نيست.» البته من هم انتظار نداشتم و هنوز هم فكر نمي كنم زندگي شاهانه اهميتي داشته باشد و برايش سخني از ماركز را گفتم كه همان روز در آخرين كتابش خوانده بودم(نقل به مضمون)«زندگي آن چيزي نيست، كه زندگي كرده ايم، بلكه آن چيزي است كه به خاطر مي آوريم تا روايت كنيم.» و او خيلي چيزها را به خاطر مي آورد تا روايت كند. تلخ و شيرين ما سعي كرديم از شيريني ها بگوييم، نشد.
آخرين دختر مرحوم عبادالله رنجبر كارگردان گرجي الاصل است كه همه عمرش را وقف تئاتر ايران كرده بود. روزي كه آمدند تهران حدودا 13 سال داشت و پدر خسته از دربدري و تبعيد، او را برده بود پيش خانم لرتا(همسر عبدالحسين نوشين)و گفته بود: من ديگر خودم از كار تئاتر خسته ام ولي مي خواهم اين دختر از من در تئاتر ايران به يادگار بماند و ماند. وقتي مي گويم در چه نمايش هايي بازي كرده است مي خندد و مي گويد اگر بخواهم همه را بگويم يك كتاب مي شود. بعد مي گويد: «ما عاشق تئاتر بوديم. اگر به ما مي گفتند ساعت 3 تمرين است ما ساعت 2 آنجا بوديم نه مثل الان كه تا مي گويي سلام مي گويند پول كجاست؟...» با فيلم سينمايي محكوم بيگناه وارد سينما شد. فيلم هاي زيادي بازي كرد و تئاتر هاي زيادي و آمد و آمد تا شد «مهتاج خانم» سريال «زير آسمان شهر» كه خودش در تمام مدت مصاحبه هر بار خواست اسمش را بگويد گفت: «آسمان شهر». مهتاج خانم شد مادربزرگ مهربان همه مردم شهر و حالا مي گويد: «هنوز هم وقتي در خيابان قدم مي زنم، جوان ها كه مرا مي بينند مي گويند «آقا غلام!...» با همان حالتي مي گويدكه لابد شما هم مي شناسيد و من نمي توانم بنويسم.