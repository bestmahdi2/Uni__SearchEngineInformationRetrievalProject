پنج شنبه، 8 صبح، دفتر ملاقات هاي مردمي رئيس قوه قضاييه
شاكيان به نوبت روي صندلي
دختر نوجواني به همراه برادر كوچكش روبه روي آيت الله شاهرودي نشسته اند و خواستار عفو مادرشان كه در زندان است شدند كه پس از بررسي پرونده  با درخواست آنها موافقت شدپس از چند دقيقه صندلي ها پر مي شود. همه منتظر رئيس قوه قضاييه هستند. دوربين هاي خبرنگاري لنزهاي خود را به سمت در ورودي گرفته اند و پس از آمدن رئيس قوه قضاييه، صداي شاترهاي دوربين ها سكوت فضا را مي شكند
محمد غمخوار
عكس: بابك شكاري 
پنج شنبه هر هفته 
هر هفته پنج شنبه بيش از 100 نفر از افرادي كه تاكنون پرونده شان به نتيجه نرسيده و يا از نتيجه آن راضي نيستند مجوز حضور پيش رئيس قوه قضاييه آيت الله سيد محمود هاشمي شاهرودي  را بدست مي آورند تا بتوانند به راحتي  روبه روي وي نشسته و مشكلشان را با او در ميان بگذارند و براي حل آن از رئيس قوه قضاييه كمك بخواهند.
من از شيراز آمده ام 
پيرمردي كه در ميان صف به عصاي خاتم كاري شده اش تكيه كرده مي گويد: «من از شيراز آمده ام. چندماه پيش براي يك عمل جراحي به تهران آمدم. هنگامي كه برگشتم متوجه شدم چند كلاهبردار زمين هاي كشاورزي ام را به نام خودشان كرده اند. با اينكه از كلاهبردارها شكايت كرده ام اما قاضي پرونده تا حالا كاري برايم نكرده است. به ناچار امروز براي پيگيري پرونده ام به اينجا...»
ساعت 8 صبح يك روز پنج شنبه است. خيابان وليعصر نبش پاستور. تا چندي قبل اگر از كسي درمورد اين آدرس مي پرسيدي، اين موضوع برايش عادي بود و اين آدرس او را به ياد مكان خاصي نمي انداخت. اما حالا اكثر افرادي كه داراي مشكل قضايي هستند مي دانند كه آنجا دفتر قوه قضاييه و محل ملاقات هاي مردمي رئيس قوه قضاييه است.
ساعت30:8 صبح به آنجا مي رسي. بيش از 200 نفر در محل جمع شده اند كه در بين آنها افرادي هستند كه از شهرهاي ديگر براي ملاقات با رئيس قوه قضاييه به تهران آمده اند كه اين موضوع از لباس هاي محلي اي كه پوشيده اند به خوبي مشخص است. دو دسته  در ميان آنها كاملاً نمايان است. دسته اول افرادي هستند كه در دستانشان كارتي سفيدرنگ دارند كه روي آن به رنگ قرمز بزرگ نوشته شده است كارت ملاقات.
خوشحال از اينكه سرانجام پس از يك ماه توانسته اند، كارت ملاقات با رئيس قوه قضاييه را بدست آورند و داخل كوچه پاستور مقابل در شيشه اي سبزرنگي صف كشيده اند.
زن جواني مي گويد: «شوهرم به جرم حمل موادمخدر در زندان است و با درخواست مرخصي اش موافقت نمي شود تا اينكه دو ماه قبل از طريق روزنامه اي متوجه ملاقات هاي مردمي رئيس قوه قضاييه شدم. پس از اطلاع به دفتر نظارت و پيگيري قوه قضاييه آمدم ودرخواست ملاقات با آيت الله شاهرودي را دادم.
باتوجه به كثرت درخواست ها احتمال نمي دادم به اين زودي ها نوبت به من برسد تا اينكه هفته گذشته، يك ماه و نيم پس از درخواستم از دفتر نظارت و پيگيري قوه قضاييه با من تماس گرفتند و اطلاع دادند كه اين هفته پنج شنبه مي توانم با رئيس قوه قضاييه ديدار كنم. حدود يكسال از مدت زنداني بودن شوهرم مي گذرد و دل فرزندانم براي او تنگ شده است. امروز آمده ام تا بتوانم دستور مرخصي شوهرم را بگيرم.»
...« من از اهواز آمده ام، چراكسي به فرياد من نمي رسد؟»
صداي زني نظرت را به سمت دفتر نظارت و پيگيري جلب مي كند. اين زن جزو دسته دوم است. اين عده بدون اطلاع از اينكه بايد از قبل وقت قبلي مي گرفتند براي ملاقات با رئيس قوه قضاييه از شهرهاي دور و نزديك به آنجا آمده اند و از اينكه موفق به ملاقات نشده اند، ناراحت شروع به داد و فرياد مي كنند.
يكي از آنها مي گويد: «از شهر رشت آمده ام. كسي به من نگفته بود كه بايد وقت قبلي مي گرفتم. حالا كه آمده ام اجازه ديدار با رئيس قوه قضاييه را نمي دهند و مجبورم «دست از پا درازتر» به شهر خودم برگردم.»
يك مقام آگاه مي گويد: «تعدادي از اين افراد بدون اطلاع از روال قانوني، از شهرهاي دور براي ملاقات رئيس قوه قضاييه مي آيند ولي ما نمي توانيم بدون هماهنگي هاي لازم، اجازه ملاقات را به آنها بدهيم كه اين قضيه باعث ناراحتي آنها مي شود.افرادي كه قصد ملاقات با آيت الله شاهرودي را دارند بايد درخواست خود را تحويل دفتر نظارت و پيگيري قوه قضاييه دهند كه پس از بررسي درخواست و طي روال قانوني براي آنها وقت ملاقات تعيين مي شود.»
ملاقات ساعت 9 صبح آغاز مي شود و عقربه هاي ساعت عدد 40:8 دقيقه را نشان مي دهد. تصميم مي گيري در اين زمان باقي مانده به سراغ عريضه نويس ها بروي، در اين مدت، پنج شنبه ها جلو دفتر نظارت و پيگيري، پاتوق اين افراد شده است كه به گفته يكي از آنها «وضع كاسبي شان هم بد نيست.»
آنها براي جذب مشتري خود، تبليغات گسترده اي مي كنند. يكي از آنها ادعا مي كند كه درخواستي كه او مي نويسد سريع تر رسيدگي مي شود. واقعا خيلي جرات دارد، دروغ به اين بزرگي آن هم جلو دفتر قوه قضاييه.
تصميم مي گيري كه با يكي از آنها صحبت كني.
-مي خوام برام يك درخواست بنويسي.
-بيا داداش پيش خوب كسي آمدي، فقط اولش بگم هر درخواست 500 تومان است.
-فكر نمي كني كمي گران است؟
-مي توني، پيش بقيه بري. اما اگه درخواستت به نتيجه نرسيد گله نكن.
-يعني درخواست تو با بقيه فرق داره؟
قيافه حق جانبي به خودش گرفت و گفت:
«خوب معلومه ديگه.»
-شرمنده، پول زيادي به همراه ندارم.
ساعت 9شده است، با نامه اي كه از قبل هماهنگ كرده اي وارد مي شوي. وارد محوطه دفتر مي شوي و سپس وارد ساختماني كه محل برگزاري جلسه ملاقات هاي مردمي است مي شوي. آنجا دوباره بازرسي مي شود و به همراه افرادي كه قصد ملاقات دارند به سمت آشپزخانه هدايت مي شوي و پس از پذيرايي، وارد سالن مي شوي كه حدود 120 صندلي در كنار هم در دو رديف شش تايي چيده شده است.
پس از چند دقيقه صندلي ها پر مي شود. همه منتظر رئيس قوه قضاييه هستند.
شاكيان به نوبت روي صندلي روبه روي آيت الله شاهرودي مي نشينند و شروع به مطرح كردن مشكل خود مي كنند. خبرنگاران در مقابل در ورودي هم انتظار آنها را مي كشند تا در مورد شكايتشان و دستور رئيس قوه قضاييه با آنها گفت وگوكنند. تو هم به سراغ يكي از آنها پس از ديدار با آيت الله شاهرودي مي روي.
جواني حدودا 25 ساله به نظر مي رسد. لباس مشكي رنگي به تن دارد، خودش را دانشجو رشته حقوق و ساكن كرج معرفي مي كند و مي گويد: «حدود 7 سال قبل دايي و پسردايي ام مادرم را به قتل رساندند كه قاضي پرونده حكم اعدام آنها را صادر و ديوان عالي كشور هم آن حكم را تاييد كرد.
ما ديه يكي از قاتلان را واريز كرديم ولي به دليل مشكل مالي قادر به پرداخت ديه نفر دوم نبوديم.تا اينكه پي برديم اجراي احكام دادگستري كرج متهمان را با قرار وثيقه آزاد كرده است. آنها پس از آزادي از زندان شروع به تهديد و آزار واذيت ما   كردند، امروز پيش رئيس قوه قضاييه آمدم و باشكايت از عدم اجراي حكم از آيت الله شاهرودي كمك خواستم كه ايشان پس از بررسي پرونده مادر من، درخواست بازگشت هر دو متهم به زندان را صادر كرد.»
زن ميانسالي در حالي كه گريه مي كند، مي گويد: «دخترم يكسال قبل براي كمك به من از باكو به تهران آمد اما متاسفانه تصادف كرد و لگنش دچار شكستگي شد. تا حالا با كمك كميته امداد براي دخترم اقامت گرفتم كه مدتي است ديگر به من اقامت نمي دهند. از راننده خواسته ام كه ديه دخترم را بدهد تا او را عمل كنم و به باكو برگردانم ولي او از اين كار طفره مي رود و قاضي هم هيچ كاري براي من نمي كند تا اينكه امروز دستور رسيدگي به پرونده ام را گرفتم.» دوباره به سالن ملاقات هاي مردمي بر مي گردي.
اكثر ملاقات كننده ها پس از ديدار با رئيس قوه قضاييه محل را ترك كرده اند. دختر نوجواني به همراه برادر كوچكش روبه روي آيت الله شاهرودي نشسته اند و خواستار عفو مادرشان كه در زندان است شدند كه پس از بررسي پرونده  با درخواست آنها موافقت شد.
ساعت12ظهر است كه ملاقات ها به پايان مي رسد و خبرنگاران شروع به پرسيدن سوالات خود از رئيس قوه قضاييه در مورد مسايل روز مي كنند. يك مقام مسوول مي گويد «ديدارهاي هفتگي رئيس قوه قضاييه چند سالي است كه برگزار مي شود. اما در ابتدا در قم برگزار مي شد ولي به خاطر مشكلاتي كه براي بعضي از مراجعه كنندگان پيش مي آمد اين جلسات از شهر قم به تهران منتقل شد. ميزان رضايت مردم از اين جلسات بالاست و هر هفته پنج شنبه برگزار مي شود.»
افرادي كه قصد ملاقات با رئيس قوه قضاييه را دارند، مي توانند درخواست خود را با پست به دفتر نظارت و پيگيري قوه قضاييه ارسال كنند و مطمئن باشند كه به درخواست آنها رسيدگي مي شود.