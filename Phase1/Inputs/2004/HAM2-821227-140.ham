سايه روشن ورزش
به خاطر يك مشت دلار
مهدي خرمي: آيلتون مهاجم قطري الاصل باشگاه وردربرمن آلمان با عشق و علاقه تمام و به خاطر عرق ملي به كشور زادگاهش يعني قطر پيوست. براي آيلتون كه مدت هاي مديدي است ورزشي نويسان دنيا به اشتباه او را برزيلي فرض مي كردند در حالي كه او و پدر و مادر و جد اندر جدش در دوحه قطر و حاشيه خليج فارس پا به عرصه گيتي گذاشته اند اين حب وطن قابل ستايش و احترام است.
بهتر از شخص آيلتون اين ديد وسيع و تيز بيني مسئولان ورزش كشور پهناور قطر است كه توانسته اند با هوشياري خاصي علاوه بر آيلتون جوانان برومند ديگري را كه اصالت قطري دارند از كشورهاي ديگر پس بگيرند. ورزشكاران قطري الاصلي همچون شرونو شريوت كه به اشتباه از كشور كنيا سردرآورده بود با تلاش و كوشش قطري ها مجدداً به كشور موطن خود بازگشته و با نام اصلي خودش يعني صيف شاهين مدال طلاي دو 3000 متر با مانع را به هموطنان خود تقديم مي كند و يا اينكه جابرالسالم وزنه بردار شهير قطري كه پس از تولد در كشور قطر توسط بلغاري ها ربوده شده بود پس از سالها پيدا شد و به خدمت ورزش وطن آباء و اجدادي اش درآمد و همچنين علي تبريزي قهرمان دوپينگي پرورش اندام آسيا كه از ايران به قطر درآمد. كوچ كرد و...
اينها گوشه هايي از استعداد بي كران قطري ها در ورزش دنيا مي باشد كه آشكار شده است چنانچه مديران ورزش قطر كمي همت بكنند و دست به جيب تر بشوند هيچ بعيد نيست كه با تجمع ورزشكاران خبره قطري كه در گوشه و كنار جهان پراكنده شده اند در دو سه المپيك بعدي قطر را بين سه كشور برتر ورزش جهان ببينيم و اين كشور كوچك ولي پراستعداد و با برنامه مي تواند الگوي مناسبي باشد براي ساير كشورهاي مدعي ورزش كه با همه وسعت و بزرگي نمي توانند ورزشكاران بزرگي پرورش بدهند.