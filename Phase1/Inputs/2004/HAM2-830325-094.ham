كوتاه از سراسر جهان
نشانه هاي حيات در يك ستاره دنباله دار



«رزتا» سفينه فضايي تحقيقاتي بدون سرنشين مركز تحقيقات فضايي انگلستان، پس از انجام مأموريت خود، با موفقيت به زمين بازگشت.
سفينه تحقيقاتي بدون سرنشين رزتا در پايان مأموريت خود توانست اطلاعات ارزشمندي درباره ستاره دنباله داري كه نود و پنج ميليون كيلومتر با زمين فاصله دارد به دست آورد. براساس اطلاعات رزتا؛ اين ستاره دنباله دار هاله نازكي از جنس آب به دور خود دارد و در سطح آن نيز ملكول هاي آب ديده مي شود. به علاوه دي اكسيد كربن نيز در جو اين ستاره مشاهده شده است و دنباله هاي اين ستاره داراي امواج ماوراءبنفش و ميكروويو است. پژوهشگران معتقدند اين نشانه ها؛ حاكي از وجود نوعي حيات در سطح اين ستاره است كه شايد حيات گياهي و يا جانوري باشد. براي طراحي، ساخت و ارسال رزتا، ششصد ميليون پوند هزينه شده است. رزتا مجهز به اسپكتروسكوپ، ميكروسكوپ الكترونيكي و سيستم كنترل از راه دور با مادون قرمز است.
مركز تحقيقات فضايي انگلستان در حدود طراحي و ساخت سفينه بدون سرنشين ديگري به نام فيلا است كه تا سال 2014 براي بهره برداري آماده مي شود. اين سفينه قرار است با قابليت تحقيق در سطح كرات گرم و خشك ساخته شود.



ميزان مناسب خواب و استراحت
براساس نتايج يك پژوهش در دانشگاه جان هاپكينز، ميزان خواب هر شخص به عوامل متعددي چون ميزان فعاليت، آرامش روحي، تغذيه، ورزش، سلامت جسمي و روحي و ضريب خواب هر شخص بستگي دارد. براساس اين پژوهش استاندارد ساعت خواب و استراحت هشت ساعت است كه البته اين استاندارد در رده هاي سني مختلف و يا شرايط ويژه كمي متفاوت است، به طوري كه نوجوانان به نه ساعت، بزرگسالان هفت تا هشت ساعت، كودكان هشت تا ده ساعت، نوزادان ده تا دوازده ساعت و زنان باردار بويژه در سه ماهه اول بارداري به دوازده ساعت خواب نياز دارند.
پژوهشگران معتقدند با افزايش سن بالاي 65 سال اختلالاتي در سيستم خواب افراد ايجاد مي شود كه مي توان با افزايش فعاليت بدني، سرگرمي، مطالعه و... آن را بهبود بخشيد. آنها همچنين عقيده دارند افرادي كه خواب كافي دارند افرادي سرزنده، آرام، فعال و متعادل هستند و افراد خسته، آستانه تحمل شان كاهش يافته، زود عصبي مي شوند، خمود، كسل و افسرده اند و نشاط لازم براي انجام فعاليت هاي روزانه را ندارند. نكته مهم اين كه به عقيده محققان استفاده از دارو براي تنظيم ساعت خواب به هيچ وجه صحيح نيست و سيستم عصبي را «شرطي» مي كند و پس از مدتي شخص بدون مصرف دارو ديگر نمي تواند بخوابد و اين سرآغاز مشكل خواهد بود.
ساخت شيشه اي كه نياز به تميزي ندارد
در انگليس نوعي شيشه خاص ساخته شده كه نيازي به تميز كردن ندارد. اين شيشه بسيار نازك از اكسيد تيتانيوم ميكروكريستالي ساخته شده كه در برابر نور روز واكنش نشان مي دهد. اين واكنش در برابر نور موجب تميز شدن كثيفي هاي روي شيشه مي شود، بدون آن كه به مواد پاك كننده و حتي كشيدن دستمال نيازي باشد. وقتي آب روي شيشه مي نشيند آب و كثيفي با هم از سطح شيشه پاك مي شوند.
دانشكده مهندسي رويال آكادمي لندن هر سال به برترين نوآوري مهندسي و تكنولوژيك انگليس جايزه مي دهد كه امسال سازندگان اين شيشه خاص برنده اين جايزه 50 هزار پوندي شده اند. اين نوآوري كه فوايد محيط زيستي هم دارد، نتيجه روند تحقيق و پژوهشي است كه از اوايل دهه 1990 آغاز شده است.



جدال كتاب سنتي با كتاب الكترونيك
ناشران انگليسي بازار رو به رشد كتاب هاي الكترونيك را ناديده مي گيرند. كتاب هاي الكترونيك، پوشه هاي كامپيوتري هستند كه بعد از باز كردن آنها در كامپيوتر مي  توان همه صفحات آن را بر روي صفحه مانيتور ديد و خواند. با وجود پيشرفت هاي زيادي كه در اين زمينه در سراسر دنيا صورت گرفته است اما ناشران انگليسي همچنان اين فن آوري را ناديده مي گيرند.فروش كتاب هاي الكترونيك در سراسر دنيا هنوز چشمگير نشده و در سطح محدودي قرار دارد. آمريكا و استراليا اين موضوع را بيشتر از ديگر كشورها جدي گرفته اند. فروش هزار نسخه از يك كتاب الكترونيك كافي است تا آن را تجربه موفقي بنامند.كارشناسان نشر و چاپ كتاب مي گويند، كتاب سنتي به خوبي از طوفان تغييرات تكنولوژيك در دنيا جان سالم به در برده است.ناشران انگيسي هم به همين دليل در برابر بازار كتاب هاي الكترونيك مقاومت مي كنند.
سلول هاي بنيادي راهي براي درمان بيماري هاي خاص
دولت انگلستان، براي پژوهش در زمينه عملكرد شفابخش «سلول هاي بنيادي» براي درمان بيماري هاي خاص، شانزده و نيم ميليون پوند هزينه كرده است. در اين پژوهش كه توسط مركز بين المللي بيماري هاي خاص انگلستان صورت گرفته است، پژوهشگران از سلول هاي بنيادي افراد سالم براي ترميم مجدد سلول هاي آسيب ديده افراد بيمار استفاده كرده اند و به نتايج مطلوبي نيز دست يافته اند.
آنها معتقدند كه اگر بتوان به طريقي سلول ها يا بافت هاي آسيب ديده بيماران مبتلا به ديابت، سرطان، پاركينسون و فلج نخاعي را ترميم كرد، اين بيماران بهبود مي يابند. سلول هاي بنيادي كه از بدن افراد سالم به بيماران پيوند زده مي شود، تكثير پيدا كرده و در صورتي كه بدن بيمار بافت جديد را پس نزند، درمان حتمي خواهد بود.
اولين سري اين پژوهش ها روي سلول هاي لوزالمعده موش هاي مبتلا به ديابت و موش هاي داراي نقص سيستم عصبي داراي نتايج رضايت بخشي بوده است. در حال حاضر اين عمل درماني تنها به صورت محدود و روي بيماران داوطلب انجام مي شود. پژوهشگران اميد دارند با دستيابي به نتايج قطعي، هرچه سريع تر پژوهش را به راه درمان قطعي تبديل كنند.



ژاپن كشور صدساله ها
جمعيت سالمندان ژاپن يك ركورد ديگر از خود در دنيا به جا گذاشت. تعداد صد ساله هاي ژاپني در پنج سال گذشته در اين كشور دو برابر شده و به 20 هزار نفر رسيده است.
دولت ژاپن در گزارش جديد خود اعلام كرده است، از هر پنج ژاپني يك نفر بالاي 65 سال سن دارند. اين رقم تا سال 2050 به يك نفر از هر چهار نفر مي رسد. دولت در اين گزارش درباره بار مالي هزينه هاي بازنشستگي اين جمعيت سالمند ابراز نگراني كرده است.
ژاپن بيشترين ميزان طول عمر را در ميان كشورهاي دنيا دارد و اين به دليل رژيم غذايي بهبود يافته و امكانات درماني بهتر است.
85 درصد از جمعيت صد ساله هاي ژاپني را زنان تشكيل مي دهند.
متوسط طول عمر در ژاپن براي مردان 78 سال و براي زنان 85 سال است. همزمان با افزايش طول عمر افراد در ژاپن، نرخ تولد در اين كشور رو به كاهش است.