بفرماييد ديدن كنيد
تبريز هم آماده است
نمايشگاه بين المللي تبريز هم اينك داراي 50 هزار مترمربع فضاي سرپوشيده سالني، 120 هزار مترمربع فضاي باز، پاركينگ خودرو سواري به ظرفيت 15 هزار دستگاه، امكانات وسيع خدماتي، حمل و نقل، سالن اختصاصي گمرك و جاده چهار بانده اختصاصي است  رئيس سازمان صنايع و معادن آذربايجان شرقي: شايسته است برپايي نمايشگاه هاي تخصصي و بزرگ به استان ها يي كه داراي امكانات وسيع و مناسب هستند كشيده شود و بدين وسيله همه چيز در تهران متمركز نشود
به دنبال تصويب شوراي اسلامي شهر تهران مبني بر تعطيلي نمايشگاه بين المللي و البته مصوبه هيات دولت دررد اين تصميم، خبرسازي اين مساحت بزرگ به نحو قابل ملاحظه اي افزايش يافت. در حالي كه اظهارنظرهاي متفاوتي دال بر ضرورت تعطيلي و البته لزوم ادامه كار نمايشگاه بر زبان ها جاري است، اين خبر كه نمايشگاه بين المللي تهران به ويژه براي برپايي نمايشگاه هاي بزرگ ازجمله نمايشگاه فرش ايران از قبل ثبت نام كرده و تدارك ديده است(بنابراين عدم برپايي آن ضرر زيادي به اقتصاد و صادرات فرش وارد خواهد ساخت يا اينكه عدم برگزاري نمايشگاه شيريني و شكلات به امر صادرات صنايع غذايي ايران خسارت وارد خواهد آورد)جالب و قابل تعمق است.
در همين حال پيشنهاد واگذاري نمايشگاه ها به دبي، امارات يا افغانستان(!)و... به زبان مي آيد، در حالي كه چندين مركز استان كشور از جمله مشهد، شيراز، اصفهان و تبريز با دارا بودن شركت نمايشگاه هاي بزرگ بين المللي و امكانات لازم و تجارب ده ها ساله و همچنين نداشتن بار مالي قطعا بهترين گزينه براي برپايي نمايشگاه هاي بزرگ و بين المللي محسوب مي شوند.
دكتر محمدعلي سبحان الهي، استاندار آذربايجان شرقي مي گويد: «شهر تبريز و استان آذربايجان با دارا بودن امكانات وسيع و لازم از هر حيث و قرار گرفتن در دروازه ورودي كشورهاي اروپايي و آسياي ميانه، قفقاز و روسيه و همسايگي با كشورهاي تركيه، جمهوري آذربايجان و جمهوري ارمنستان، گمركات فعال تبريز، سهلان، جلفا، منطقه آزاد تجاري جلفا، راه هاي ارتباطي مناسب زميني و ريلي، فرودگاه بين المللي تبريز، هتل هاي خوب با بيش از 5 هزار واحد توليدي و صنعتي بزرگ و كوچك، صادرات كلان و چشمگير مواد غيرنفتي و از همه مهمتر وجود نمايشگاه بين المللي تبريز در خارج از شهر تبريز با تجربه 10 ساله، موقعيت مناسبي براي برگزاري نمايشگاه هاي بين المللي كشور دارد به همين دليل پيشنهاد و توصيه مي شود، نمايشگاه هاي ثبت نام شده بين المللي را به اين مراكز انتقال دهند و مطمئن باشند كه با همراهي كليه سازمان هاي اجرايي استان و دست اندركاران اقتصادي و بازرگاني منطقه، اين نمايشگاه ها به نحو مطلوب برگزار مي شود و رونق اقتصادي منطقه و كشور را در پي خواهد داشت.»
در عين حال گرچه به نظر صادق نجفي رئيس سازمان بازرگاني آذربايجان شرقي آنها اميدوارند نمايشگاه بين المللي فرش ايران كه از قبل براي اول شهريورماه سال جاري تدارك ديده شده است در محل فعلي نمايشگاه بين المللي تهران برگزار شود، زيرا عدم برپايي آن قطعا ضربه مهلكي به فرش  كشور و به ويژه فرش آذربايجان وارد خواهد آورد، اما محمدي، فرماندار تبريز مي گويد: باتوجه به ظرفيت بالاي نمايشگاه بين المللي تبريز و همچنين امكانات زيربنايي تبريز از قبيل: هتل، فرودگاه بين المللي، ديگر خدمات اجتماعي و...، مسلما اين شهر جايگزين مناسبي است. او مي گويد: اين امر مي  تواند به عنوان يك حق شهروندي دراين استان براي مسوولان محترم كشور مدنظر باشد، بديهي است در صورت انتقال نمايشگاه بين المللي تهران به تبريز، تمام مسوولان استان با تمام مساعي در اين امر وارد شده و جبران خسارات مالي احتمالي را خواهند كرد.
حسين نجاتي رئيس سازمان صنايع و معادن آذربايجان شرقي مي گويد: باتوجه به مشكل به وجود آمده شايسته است بر پايي نمايشگاه هاي تخصصي و بزرگ به استان هايي كه داراي امكانات وسيع و مناسب هستند كشيده شود و بدين وسيله همه چيز در تهران متمركز نشود. حبيب ماهوتي رئيس هيات مديره و مدير عامل نمايشگاه بين المللي تبريز كه رئيس انجمن نمايشگاه هاي كشور نيز هست مي گويد: بنده نه آب در آسياب شهرداري مي ريزم و نه خداي نكرده تعطيلي نمايشگاه  بين المللي تهران را مي خواهم، فقط مي ترسم صنعت نمايشگاه هاي كشورطوري تضعيف شود كه اين صنعت هم به دبي و ديگر كشورها كوچ كرده و به اقتصاد و صادرات كشور خسارت جبران ناپذيري وارد آورد، البته بايد توجه داشت كه اعلام آمادگي دبي براي برگزاري مثلا نمايشگاه فرش كشور قطعا بي غرض نبوده و هدف آن بهرمندي از ريزش پول تو جيبي مسافران اين نمايشگاه است، در اين ميان پاكستان هم شروع كرده و خواب برگزاري نمايشگاه فرش ايران را مي بيند.
پرويز كليني، نايب رئيس اتاق بازرگاني و صنايع و معادن تبريز هم مي گويد: قريب 30 سال است كه مسوولان كشور پيرامون عدم تمركز، بحث و گفت وگو مي  كنند، اما وقتي نمايشگاهي در مركز تهران بزرگ برگزار مي شود حمل و نقل منطقه مختل  شده و زندگي براي مردم عامه آن محل سخت مي شود، بايد به فكر بود. شما در كجاي دنيا سراغ داريد كه يك مركز نمايشگاهي در وسط شهر و آن هم پايتخت كشوري با امكانات دسترسي محدود، تاسيس شده باشد؟ اگر ما به الگوي كشورهاي پيشرفته جهان نظر بيفكنيم مثلا كشور آلمان كه اصولا يك كشور نمايشگاهي است، اساس كار بر تمركز زدايي قرار گرفته و نمايشگاه ها در شهر خاصي متمركز نيست.
بنابراين چه دليلي دارد كه ما نمايشگاه هاي معتبر كشوري و بين المللي را در شهرهاي بزرگ كشور برگزار نكنيم. مضافا اينكه نمايشگاه بين المللي تبريز در محدوده اي خارج از شهر بناشده و مسايل ترافيك و گره خوردن مساله حمل و نقل شهري و در نتيجه مشكل از بين رفتن آسايش و امنيت مردم را هم در پي ندارد. كليني گفت: نمايشگاه هايي كه تا امروز در اين مكان برپا شده و خوشبختانه عموما بسيار موفق بوده و نتايج پرثمري داشته است كه ادامه اين امر به طور يقين در اقتصاد منطقه، اثرات نيكويي به دنبال خواهد داشت.
نمايشگاه بين المللي تبريز هم اينك داراي 50 هزار مترمربع فضاي سرپوشيده سالني، 120 هزار مترمربع فضاي باز، پاركينگ خودرو سواري به ظرفيت 15 هزار دستگاه، امكانات وسيع خدماتي، حمل و نقل، سالن اختصاصي گمرك، جاده چهار بانده اختصاصي، دفتر هواپيمايي، فضاي سبز كافي و زيبا و لطيف و از همه مهمتر فاقد هرگونه بارمالي براي دولت و بيت المال بوده و مي تواند با هزينه بسيار نازل سرويس هاي چشمگير به تمام شركت كنندگان داخلي و خارجي ارايه كند.