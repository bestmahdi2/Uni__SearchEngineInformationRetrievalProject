بازتاب
بيش از اين مي ارزند
فرهاد فرجاد
باز نشسته، در بيشتر كشورها تعريفي ثابت دارد: فردي كه عمري را به خدمت به جامعه گذرانده و اكنون براي ارج گذاردن بر زحمات بي شائبه او، وظيفه همگان است كه تمام اسباب آسايش و رفاه او را مهيا سازند. اگر نيم نگاهي بر مسافران تورهاي مسافرتي و تفريحي خارجي بياندازيد - كه خوشبختانه هنوز چند تايي از آنها جراءت مي كنند ريسك كرده و قدم بر سرزمين باستاني ما بگذارند - مي بينيد دست كم دو سوم آنها را سالمندان بازنشسته اي تشكيل مي دهند كه با فراغ بال، به دور از هر گونه دغدغه و نگراني، شهر به شهر، كشور به كشور و قاره به قاره گيتي را زير پا مي گذارند.
آري، آنها از لحظه لحظه ايام خوش بازنشستگي، نهايت استفاده و لذت را مي برند. كيفيت ماجرا، اما، با آنچه ما بر اين جماعت صاحب تجربه و ارزشمند روا داشته ايم، تفاوتي شگرف دارد. چه، كافي است تا حكم بازنشستگي را به دستتان دهند تا از همين فردا، فشار زندگي بر دوشتان دو چندان شود. در ميانه اضطراب و پريشاني خاطر، بسياري از اين سرمايه هاي گرانقدر، در نخستين سال بازنشستگي، سكته مي كنند و از بين ما مي روند.
بسياري، سال ها، تاثير منفي فشارهاي رواني را مي پذيرند و ثانيه ها را به بطالت مي شمرند و آنها كه در ايام شباب، در تنازع با طبيعت ناهمگون بشر امروز، قدرت بيشتري از خود نشان داده اند، شايد بتوانند پيكاني مهيا سازند و مسافركشي كنند، چون بيهوده انديشي است اگر گمان كنيم 80 هزار تومان حق بازنشستگي كفاف زندگي شان را مي دهد. از سوي ديگر، موضوع پرداخت پاداش بازنشستگان، اين روزها بيشتر به هجويه اي تبديل شده كه اگر از ابتدا مطرح نمي شد، دست كم اميدي واهي را نثار اينان نمي كرد و سخن آخر: بازنشستگان ما، حق دارند باقي حيات خويش را غرق در آرامش و آسايش باشند، نان شب نبايد دغدغه شان باشد، آنها بيش از اين مي ارزند.