تشنجات مشكوك در دانشگاه علم و صنعت
گروه سياسي: روز گذشته اعتراضات دانشجويي به برگزاري جلسه سخنراني ابراهيم يزدي و مصطفي تاج زاده در دانشگاه علم و صنعت به تشنج گراييد.
در پي جلسه سخنراني مذكور كه ظهر روز گذشته برگزار شد تعدادي از دانشجويان معترض به برگزاري سخنراني در محوطه دانشگاه با سرپرست دانشگاه مواجه مي شوند و ضمن درخواست پاسخگويي او، وي را به صورت نامناسبي به بيرون از دانشگاه هدايت مي كنند.
دانشجويان معترض به اجازه برگزاري اين جلسه سخنراني بدون تصويب و تشكيل شوراي سه نفره نظارت بر فعاليت هاي فرهنگي انتقاد داشتند. آنان اعلام كردند كه اين دومين بار است كه چنين جلساتي بدون تاييد شوراي سه نفره و فقط با مجوز سرپرست دانشگاه برگزار مي شود.
معدودي از دانشجويان معترض به اجبار به صورت ناشايستي سرپرست دانشگاه دكتر صالحي را با خود به وزارت علوم مي برند و خواستار بركناري او مي شوند.
همزمان با اقدام دانشجويان معترض گروهي از دانشجويان وابسته به شوراي صنفي دانشگاه علم و صنعت اقدام به تخريب دفتر و اموال بسيج دانشجويي و دفتر نهاد نمايندگي مقام معظم رهبري مي نمايند.
بنا به اظهارات منابع مطلع حركت هر دو گروه دانشجويي معترض به سخنراني و موافق آن مشكوك به نظر مي رسد و غيرقابل تأييد مي باشد و اقدامات بدون هماهنگي سرپرست دانشگاه در به وجود آمدن فضاي متشنج بي تأثير نيست و اين اقدامات نبايد اقدامات مناسب دانشجويان در آستانه روز 13 آبان و حمايت از دستيابي به فناوري هسته اي را تحت پوشش قرار دهد.
گفتني است فضاي كنوني دانشگاه علم و صنعت آرام است و مراسم احياي شبهاي قدر در آن برگزار مي شود.
وزير علوم:
كساني كه دلشان براي دانشگاه مي سوزد محكوم كنند
دكتر جعفر توفيقي با تأكيد بر اين كه بايد از مواضع به حق و حيثيت دانشگاه دفاع كنيم، اظهار داشت: روزي كه اين مسئوليت را قبول كرديم، پذيرفتيم كه پي همه چيز را به تن خود بماليم اما قضيه امروز جاي تاسف دارد.
وي با تأكيد بر اين كه باور نمي كنم كه حركت هاي مذكور توسط يك عده دانشجو شكل گرفته، اظهار داشت: اميدوارم اين افراد گول خورده باشند؛ چون نمي خواهم بپذيرم جوانان ما چنين كارهايي را انجام دهند.
وي با محكوم كردن مجدد اين حادثه اظهار داشت: از همه كساني كه دلشان براي دانشگاه مي سوزد انتظار دارم اين قضيه را محكوم كنند.
وي همچنين با قليل خواندن تعداد كساني كه حادثه دانشگاه علم و صنعت را شكل داده اند، خواستار تكميل پرونده آنها براي ارسال به كميته انضباطي شد و تأكيد كرد: ظرف يكي دو روز آينده در مورد اين افراد تصميم گيري مي شود.
دخالت بسيج در حادثه 
دانشگاه علم و صنعت تكذيب شد
مسئول سازمان بسيج دانشجويي گفت: ما به عنوان سازمان بسيج دانشجويي و اين كه از سوي بسيج كسي در حادثه دانشگاه علم و صنعت دخالت داشته را تكذيب مي كنم.
هرچند شايد افرادي خودجوش كاري كرده باشند.
«مهران طهماسبي» افزود: اين حركت را محكوم مي كنيم و آن را حركت انحرافي در مقابل حركت مرگ بر آمريكاي 13 آبان مي دانيم.
وي ادامه داد: حركت كساني را كه در اين اتفاق زمينه ساز هم بودند از جمله مسئولاني كه شايد مي توانستند از اين حركت جلوگيري كنند و يا كساني كه در جهت گسترش تنش حركت كردند را محكوم مي كنيم.
وي تأكيد كرد: به نظر مي رسد كساني دوست داشتند در اين فضا كه فشار بين المللي در مورد فعاليت هاي هسته اي بر ايران وجود دارد، فشاري مضاعف بر كشور وارد كنند تا وحدت تضعيف شود.
ما هر حركتي را كه در اين مقطع تضعيف كننده وحدت داخلي باشد محكوم مي كنيم و چنين حركت هايي به هيچ عنوان مورد نظر ما نيست.
از اين حركت تبري مي جوييم و اگر كسي دخالت اعضاي بسيج را ادعا كرده آن را تكذيب مي كنم.