در حاشيه زلزله
خودروي من پرواز كرد
زلزله در استان تهران هيچگونه تلفات جاني نداده است. بر اساس گزارشهاي واصله از مناطق مختلف استان تهران به جز خساراتي محدود به چند واحد مسكوني در روستاهاي كپه دره، ناريان، دار قراچان، دهدر واقع در بخش طالقان و مجروح شدن پنج تن در اين مناطق و خساراتي كه بر ابنيه راه وارد شده و همچنين خسارت ديدن هفت دستگاه وسيله نقليه در محورهاي شميرانات و چالوس مورد ديگري گزارش نشده است.
يك ساعت خانه را مي گرفتيم، تلفن وصل نمي شد. دليلش اين بود كه از ساعت پنج بعدازظهر تمام تهراني ها مي خواستند از سلامت اعضاي خانواده، فاميل و وابستگان مطلع بشوند. خجسته نيا مديركل مخابرات تهران گفت: «مردم به دليل تماس هاي فراوان باعث افزايش سطح ترافيك شبكه تلفن مي شوند.» خب، اميدواريم مردم دفعه بعد رعايت كنند!
علاوه بر تمام كارشناسان كه در سراسر شهر به اظهارنظر مشغول بودند و عقيده داشتند هيچكس تا يك ساعت بعد نبايد به خانه برود، چون شرايط مثل بم است و احتمال وقوع يك زلزله بزرگ تر وجود دارد، يك كارشناس وارد به خبرگزاري فارس گفت: بررسي اوليه نشان مي دهد زلزله جمعه بر اثر گسل بزرگ البرز رخ داده است و شدت زمين لرزه در تهران در محله هايي كه بر روي گسل واقع شده بودند، بيشتر محسوس بوده است.
اين كارشناس مسائل زلزله اضافه كرد: كارشناسان بر اين باورند با بروز زلزله هايي با اين قدرت از احتمال وقوع زمين لرزه شديد در آينده نزديك در تهران كاسته خواهد شد.
تهران داراي سه گسل اصلي در شمال، شرق و جنوب مي باشد و گسل هاي فرعي در نقاط مختلف شهر نيز پراكنده شده است. گسل شمال تهران از دارآباد در شمال شرقي تهران تا فرحزاد، گسل شرق از خارج از تهران تا خيابان دماوند و گسل جنوبي در شهرري واقع شده است.
مؤسسه ژئوفيزيك تهران از اين زلزله بي آسيب نماند. چند خبرگزاري به دليل نيافتن كسي كه پاسخ آنها را بدهد، از خجالت مؤسسه مذكور درآمده اند. ايرنا گزارش داده است فردي كه كشيك مؤسسه بوده ساعتي پس از زلزله تازه به مركز مراجعه مي كرده است! اولين خبري كه مؤسسه ژئوفيزيك به خبرگزاري ها فرستاد، 2 ساعت پس از زلزله بود. درحالي كه مؤسسه زلزله شناسي فرانسه، دقايقي پس از زلزله در خبري به بيان شدت و محل وقوع آن پرداخته بود.
خبرگزاري فرانسه از قول بانويي در شهر بلده مي نويسد: خودروي من در عرض خيابان پرواز كرد. من ويراني خانه ها و خراب شدنشان را ديدم.»
روزنامه نگارها آدم هاي جان عزيزي اند. درحالي كه ساعت 17 جمعه، وسط كار آنها بود، بعد از اولين تكان همه در كوچه بودند. در اين بين خبرگزاري ها(!)از پاهايي گزارش مي دهند كه هنگام فرار به پس سر صاحبانشان برخورد مي كرد!
يك بانو از خيابان فرمانيه تماس گرفت و گفت ديوار خانه اش ترك بزرگي برداشته است. پيگيري خبرنگار همشهري براي كشف آدرس او بي نتيجه ماند.
يك وبلاگ نويس صحنه اي را كه دوستش براي فرار دست به هر كاري مي زد را چنين توصيف كرده است: «از ايوان پريد بيرون و پاهايش زخم شد.»
يك خواننده مي گويد: مثل شب هاي موشك باران كه ديروقت دور هم جمع مي شديم و صحبتمان گل انداخت. جمعه خوبي بود. همسايه ها را ديديم و كلي گپ زديم. قرار شد از هفته آينده دسته جمعي برويم فوتبال.
    تمرين تيم ملي هم تحت تأثير زلزله بود. البته ملي پوش هاي فوتبال در لحظه زلزله داخل اتاق ها بودند. برانكو ايوانكوويچ كه صبح همان روز از مواجهه با زلزله اي به اسم خداداد عزيزي طفره رفته بود از خبرنگاران مرتبا درباره تلفات زلزله مي پرسيد.
آماده باش دستگاه هاي مختلف كشور نيز حكايتي بود. خطر هميشه بيخ گوش ماست اما تا نلرزيم، آماده باشي در كار نيست!
ترافيك سنگين خيابان جردن پس از زلزله باورنكردني بود، اما متوجه نشديم دليلش زلزله بود يا نه. مدت ها بود اينقدر پشت چراغ قرمز نمانده و اينقدر در تاكسي حرف نزده بوديم.
علاوه بر تلفات جاني تعداد اندكي از هموطنان متاسفانه بخشي از ديوار قلعه الموت در اطراف شهر قزوين ريزش كرد و به روستاي تاريخي گازارخان كه قلعه در آن جاي گرفته آسيب هايي وارد شده است.
بخشي از ديوار قلعه الموت در حالي در اثر زلزله فروريخته است كه پيشتر ميراث خبر طي گزارشي اعلام كرده بود پرونده ثبت منطقه الموت به عنوان نخستين بستر طبيعي و تاريخي كشور براي جاي گرفتن در فهرست ميراث طبيعي و تاريخي يونسكو تا پايان امسال تهيه مي شود.
منطقه الموت از محوطه هاي تاريخي و طبيعي بسيار منحصر به فرد در ايران و جهان است كه در آن قلعه هاي باستاني، محوطه هاي تاريخي، حيات وحش و مناظر طبيعي و گونه هاي طبيعي بسيار بي نظيري وجود دارد.
محمد محمد زاده مدير ميراث فرهنگي استان قزوين در گفت و گو با ميراث خبر در مورد آسيب هاي وارده گفت:طي گزارش هاي رسيده بخشي از ديوار پشت قلعه حسن صباح كه به هودكان مشهور است ريزش كرده و تعدادي از خانه هاي روستاي گازارخان آسيب ديده است.
خبرهاي رسيده همچنين حاكي از آن است كه در اثر اين زلزله به آثار تاريخي استان تهران نيز آسيب وارد نشده است.