تهرانشخص
گريمور ماهر تهران قديم
كار و بار بازيگري و بازيگرداني و از اين جور حرفه ها هم واقعاًدر تهران قديم در رديف شغل هاي سخت به حساب مي آمده. چون هركدام از دسته ها و گروه ها مجبور بودند در هر شرايط آب و هوايي و روحي و اين جور مسائل بالاخره با گاري و تار و تنبك و ماسك ها و لباس هاي جورواجور به دنبال تكه ناني محله به محله را وجب كنند و مثلاً از تماشاچيان به شيوه همت عالي سكه بگيرند يا نگيرند. اما به هرحال همين گروه هاي سرگردان به گونه اي خواسته يا ناخواسته پاسدار سنت نمايش قديم ايران و خصوصاً تهران بوده اند. جالب اينجاست كه همين افراد معمولاً گرسنه در هنگام اجراي هر نمايش از تمام وجود خود مايه مي گذاشته اند و بخش عظيمي از درآمدشان صرف خريد لباس هاي اقوام گوناگون ايراني، ماسك و لوازم اوليه و ابتدائي گريم مي شده. آنگونه كه مي گويند شهر تهران با تمام جمعيت كمي كه داشته داراي حدود بيست دسته نمايشي بوده. يكي از مشهورترين دسته هاي نمايشي تهران دسته معير است. جناب معير ظاهراً يكي از بهترين بازيگران دوره گرد بوده و در زمان خودش شهرت و محبوبيت چشمگيري داشته و علاقه قزاق هاي مستقر در قزاقخانه به نوع بازي او زبانزد همگان بوده گفتني است كه دسته معير تنها دسته اي بوده كه حق اجراي نمايش براي قزاق ها و ورود به قزاقخانه را داشته است و معمولاً در هفته حدود يكي دو برنامه را در آنجا اجرا مي كرده. اما نكته جالب توجه درباره معير اين است كه او اولين فردي است كه ابتكار گريم و گذاشتن ريش و سبيل بازيگران را در تاريخ نمايش تهران از خود نشان داده. بسياري از گريمورهاي اين روزگار حتي به اين مساله اعتقاد دارند كه معير را مي توان سردمدار گريم در ايران دانست كه البته كمي اغراق آميز است. اما اين كه او توانسته با اسلوب هاي پيش رفته گريم باوجود كمي امكانات به موفقيت دست پيدا كند، بر هيچ كس پوشيده نيست. گريم هاي صورت او آنچنان ماهرانه صورت مي گرفته كه تيپ ظاهري شخصيت ها با تمام درونياتشان با هم چفت مي شده و حس و باور را هرچه بيشتر در تماشاگر به وجود مي آورده.