نخستين گمانه زني ها درباره انفجارهاي عراق
تهاجم تروريستي همزمان به شيعيان عراق و پاكستان در روز عاشورا كه به شهادت بيش از 270 تن و زخمي شدن صدها تن ديگر انجاميد در دو روز اخير موضوع اصلي خبرها و تحليل هاي مطبوعاتي و تلويزيوني جهان بوده است. البته توجه اصلي اين گزارش ها به سوي عراق معطوف شده است،زيرا ابعاد حادثه و حساسيت محل وقوع آن به مراتب بيشتر از پاكستان است.
براساس اين گزارش ها، ديروز هزاران تن در كربلا براي تشييع پيكرهاي شهيدان گرد آمدند و مراسم تشييع جنازه عملا به همايش سياسي شيعيان در برابر اشغالگران و تروريست ها تبديل شد.
به گزارش خبرگزاري رويترز، شماري از سوگواران عراقي ديروز در كربلا خشم خود را نسبت به اشغالگران به ويژه امريكايي ها نشان دادند و آنان را به خاطر اهمال در زمينه تامين امنيت در عراق آن هم در روزي كه ميليون ها تن در شهرهاي مقدس كربلا و كاظمين مشغول سوگواري بودند، سرزنش كردند.
گزارش خبرنگار اعزامي همشهري به كربلا نيز حاكيست تشييع كنندگان ضمن سردادن الله و اكبر و لااله الا الله، مسئوليت بين المللي اشغالگران را در زمينه تامين امنيت سرزمين اشغال شده، تذكر مي دادند.
بر پايه اين گزارش، بحث مسئوليت و عامليت تهاجم هاي تروريستي به كربلا و كاظمين ديروز محور اصلي اظهارنظرها و تحليل هاي شخصيت ها، نهادها و سازمان هاي عراقي و جهاني بود.
دفتر آيت الله سيستاني با صدور اطلاعيه اي، بار ديگر مسئوليت حوادث روز عاشورا را متوجه اشغالگران دانست و از ملت عراق خواست در برابر توطئه ها و مطامع دشمنان به توحيد صفوف و وحدت كلمه روي آورند تا هرچه سريع تر حاكميت، استقلال و آرامش به كشور زخم خورده عراق بازگردد.درحالي كه در اطلاعيه دفتر آيت الله سيستاني به صورت تلويحي عاملان حمله كساني معرفي شده اند كه درصدد بر هم زدن وحدت عراقي ها هستند، رسانه هاي غربي به ويژه رسانه هاي آمريكا و انگليس، ريشه هاي مذهبي را در اين حادثه بي تاثير ندانستند. گزارشگر بي.بي.سي با لحني محتاطانه و با طرح همه گزينه هاي ممكن درباره عوامل احتمالي حملات، اينگونه گزارش داد: هنوز معلوم  نشده  كه  عاملان  كشتار كربلا و كاظمين  چه كساني  بوده اند و انگيزه  آنان  از حمله  به  اماكن  مقدس  شيعه  چه  بوده  است .
بسياري  از عراقي ها معتقدند كه  چنين  جنايتي  نمي تواند به  دست  پيروان  ديگر مذاهب  اسلامي  و يا حتي  از سوي  عراقي ها صورت  گيرد، از اين  رو عده اي  معتقدند كه  حتما خارجي ها در اين  حملات  دست  داشته  اند.نيروهاي  آمريكايي  در عراق  بيشتر مسئوليت اين  حملات  را به گردن  گروه  القاعده  و عوامل  اين  سازمان  در داخل  عراق  مي اندازند.بعضي  از صاحب نظران  نيز معتقدند كه  ممكن  است  پيروان  بعضي  از فرقه هاي  تندرو سني  در اين  حملات  دست  داشته  باشند.البته  ترديدي  وجود ندارد كه  بين شيعيان  و بعضي  از فرقه هاي  سني  در كشورهاي  اسلامي تنش هاي  زيادي  وجود دارد.
در سال هاي  اخير قتل هاي  فرقه اي  زيادي  در كشورهايي  مثل  پاكستان  رخ  داده و روز سه  شنبه  نيز عده اي  از شيعيان  در شهر كويته  اين  كشور كشته  شدند.
در اين  ميان  بعضي  از فرقه هاي  سني  و ازجمله  بسياري  از رهبران  وهابيت  در عربستان  سعودي ، شيعيان  را مسلمانان  واقعي  نمي دانند.
از زمان  تشكيل  دولت  عراق  با آنكه  شيعيان اكثريت  جمعيت  اين  كشور را تشكيل  مي داده اند، حكومت  هميشه  در دست  سني ها بوده  است  و حال  كه  پس  از سقوط حكومت صدام  حسين  امكان  قدرت گيري  شيعيان  در اين  كشور افزايش  يافته ، ممكن  است  هم  بعضي از پيروان  اهل  سنت  در اين  كشور و هم  به  خصوص  كشورهاي  سني  مذهب  منطقه از اين  موضوع  نگران  شده  باشند.
ولي  به  هرحال  بعيد است  كه  حملات  روز سه  شنبه  در كربلا و كاظمين  صرفا ريشه هاي  مذهبي  داشته  باشد.
چگونگي  شكل گيري  ساخت  قدرت  در عراق  پس از صدام  حسين  مي تواند نگراني هاي  زيادي  براي  منافع  گروه هاي  مختلف  در اين  كشور ايجاد كند و آنان  را به  سوي چنين  اقداماتي  بكشاند.
البته  عده اي  از مردم  به خشم  آمده  عراق ، آمريكا را مسئول  اين  واقعه  مي دانند و مي گويند آمريكا براي  توجيه  حضور خود در عراق  نمي خواهد در اين  كشور ثبات  ايجاد شود.بسياري  نيز مي گويند كه  چون آمريكا عراق  را اشغال  كرده ، وظيفه  ايجاد امنيت  در اين  كشور بر عهده  نيروهاي  آمريكايي  است ، بنا بر اين  مسئوليت  نهايي  چنين حملاتي  با آنان  است .
در عين  حال  تاكنون  هيچ  گروهي  مسئوليت  اين  حملات  مرگبار را به عهده  نگرفته است .بعد از شهادت آيت  الله  حكيم  در چند ماه  پيش ، اين  ضربه  سنگين  ديگري است  به  شيعيان  عراق  و هيچ  چشم  انداز روشني  وجود ندارد كه در آينده  از ميزان  اين  حملات  كاسته  شود.
شبكه امريكايي «ام.اس.ان.بي.سي» نيز با نگاهي كمابيش مشابه بي.بي.سي اعلام كرد كه مقام هاي آمريكا و عراق انفجارهاي شهرهاي عراق را به گروه حامي القاعده موسوم به انصارالاسلام و رهبرش زرقاوي نسبت مي دهند.
به گزارش اين شبكه يك مقام دولت بوش كه خواست نامش فاش نشود گفته است كه حملات روز سه شنبه در كربلا و كاظمين بر طبق نقشه اي كه در نامه زرقاوي به آن اشاره شده، انجام گرفته است و ضمن اينكه انجام چند حمله در آن واحد، روش مورد استفاده القاعده است.
حدود يك ماه پيش مقامات آمريكايي نامه اي را منتشر كردند كه به گفته آنان توسط ابوزرقاوي، مبارز اردني الاصل براي رهبران القاعده نوشته شده بود.
زرقاوي در اين نامه چارچوب استراتژي حملات گسترده عليه شيعيان و با هدف دامن زدن به جنگ بين سني ها و شيعيان را تشريح كرده بود.
در گزارش هاي شبكه هاي غربي به نقش مستقيم پيروان اهل تسنن در حملات روز عاشورا اشاره نشده است اما از آنجا كه اعضاي گروه هاي بنيادگراي نزديك به القاعده و انصارالاسلام عموما از كشورهاي سني نشين هستند، تصويري كه از القاعده ارائه مي شود، نوعي تقابل شيعه و سني را القا مي كند؛ حال آنكه رهبران شيعه و سني كشورهاي اسلامي همواره بر ضرورت اخوت مابين شعبه هاي اسلامي تاكيد كرده اند.
مقام هاي مذهبي عراق تاكنون به صورت صريح هيچ شخص يا گروهي را عامل حملات معرفي نكرده اند و صرفا مسئوليت آمريكا را به اين كشور گوشزد كرده اند اما وزير امورخارجه عراق، صريحا سازمان تروريستي بين المللي ازجمله سازمان القاعده و ديگر سازمان هاي افراطي را مسئول انفجارها دانست.
به گزارش الجزيره هوشيار زيباري، هدف حملات را ايجاد فتنه بين مردم عراق ارزيابي كرد و گفت: سازمان هاي تروريستي لباس دين به تن دارند اما اسلام از آنها بيزار است.سيد محمد بحرالعلوم رئيس حكومت انتقالي عراق نيز در تهران به ايسنا گفت:عامل انفجارهاي كربلا و ديگر شهرها القائده و بقاياي رژيم صدام هستند.آمريكا نيز ديروز بار ديگر تاكيد كرد: ابومصعب الزرقاوي رهبر القاعده در عراق، عامل انفجارهاي روز عاشورا است.
به گزارش آسوشيتدپرس، ديك چني معاون رييس جمهوري آمريكا با اعلام اين مطلب گفت: حملات پيشرفته بوده و توسط سازمان هاي فراملي هماهنگ شده است.
18 مظنون بازداشت شدند
پليس عراق و نيروهاي آمريكايي تاكنون، 15 تن را در رابطه با انفجارهاي روز عاشورا دستگير كرده اند.
به گزارش ايسنا، به نقل از آسوشيتدپرس، يك مقام عالي رتبه ائتلاف كه خواست نامش فاش نشود، گفت كه 15 تن پس از انفجارها در كربلا دستگير شده اند كه 9 تن از آنها در بازداشت عراقي ها و بقيه تحت بازجويي نيروهاي ائتلاف هستند.در همين حال، ايرنا از بغداد گزارش داد: سه نفر كه مظنون به دست داشتن در انفجارهاي كاظمين بودند دستگير شدند.
تعدادي از ماموران تامين امنيت حرم امامين كاظمين(ع)كه اقدام به دستگيري اين افراد كرده اند به خبرنگار ايرنا گفتند: اين سه فرد مظنون به طور پنهاني وارد يكي از مسافرخانه هاي مشرف به «باب القبله» شدند.
به گفته آنان، نيروهاي تامين امنيت پس از تعقيب حركات آنها، به اين افراد مشكوك شده و اقدام به دستگيري آنان كردند.
ساير تحولات
*در پي حوادث خونين كربلا و كاظمين موسوي يكي از اعضاي شوراي حكومت انتقالي عراق بر ضرورت واگذاري امور امنيتي به عراقي ها تاكيد كرد.
* شوراي حكومت انتقالي عراق در پي انفجارهاي روز عاشورا امضاي پيش نويس قانون اساسي را به تعويق انداخت. قرار بود اين سند ديروز امضا شود.
* محكوميت جهاني انفجارهاي كربلا و كاظمين ديروز نيز ادامه يافت و كشورهاي مختلف جهان اين عمليات را تروريستي و برهم زننده ثبات عراق خواندند.
* مركز مخابراتي «المامون» در مركز بغداد صبح ديروز هدف حمله موشكي افراد ناشناس قرار گرفت.
به گزارش ايرنا، از بغداد اين مركز كه پوشش ارتباطي خطوط تلفني مناطق زيادي از بغداد را برقرار مي كند، در زمان جنگ آمريكا عليه عراق به صورت كامل نابود شد و از چندي پيش در حال بازسازي بود.
نيروهاي آمريكايي از دو ماه قبل با استقرار در اين محل، امنيت آن را بر عهده گرفتند.انفجار مهيبي نيز روز سه شنبه يك خط لوله نفتي حوالي شهر كركوك در شمال عراق را لرزاند اما اين انفجار تنها باعث آتش سوزي شد و خسارات و تلفاتي در برنداشت.
* يك كارشناس امور خاورميانه در بلژيك گفت: اشتباه اساسي آمريكايي ها در عراق، نابودكردن تمامي بخش هاي خدمات رساني موجود در عراق و ناتواني در جايگزين كردن آن بود.«روبرت آنسياكس» استاد امور خاورميانه در دانشگاه آزاد بروكسل ديروز در مصاحبه با روزنامه «لاليبر بلژيك» گفت كه عراق يك كشور غيرقابل كنترل شده است.
* منابع كرد گفتند: جلال جوهر يكي از اعضاي برجسته اتحاديه ميهني كردستان عراق و «دانه مجيد» رييس نيروي انتظامي شهر سليمانيه روز سه شنبه از يك سوءقصد جان سالم بدر بردند.
به گزارش خبرگزاري رويترز از سليمانيه، منابع مزبور خاطرنشان كردند كه چند فرد ناشناس به كاروان اين دو تن در شمال عراق تيراندازي كردند.