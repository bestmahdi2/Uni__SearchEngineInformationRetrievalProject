در گفت وگوي اختصاصي همشهري با مهندس سعيدي كيا
جزئيات آخرين برنامه هاي ستاد بازسازي بم تشريح شد
رضايت مردم، هويت تاريخي بم و استحكام و ايمني در ساخت و ساز به عنوان سه پارامتر پراهميت در روند بازسازي بم مد نظر است
گروه اجتماعي: از مجموع كمك هاي خارجي به زلزله بم تاكنون 16 ميليون دلار به صورت نقدي و پنج ميليون دلار به صورت تجهيزات بيمارستاني در اختيار مردم آسيب ديده قرار گرفته است.
مهندس محمد سعيدي كيا رئيس ستاد راهبري و مجري بازسازي بم در گفت وگوي اختصاصي با روزنامه همشهري در آستانه سالگرد زلزله بم همچنين خاطرنشان كرد: دولت نيز تاكنون 144 ميليارد تومان براي زندگي جاري مردم و 40 ميليارد تومان براي بازسازي اختصاص داده است كه اين رقم براساس برنامه پيش بيني شده در سال جاري به 200 ميليارد تومان مي رسد. ضمن آن كه براي بازسازي بم220 ميليون دلار وام بانك جهاني تصويب شده و بانك توسعه اسلامي نيز براي اين كار 66 ميليون دلار مصوبه گذرانده است.
وي همچنين گفت: 20 ميليون دلار كمك و اعتبار بلاعوض در قالب خريد تجهيزات از شركت هاي اسپانيايي براي كمك به بم اختصاص يافته و دريافت 60 ميليون دلار وام از بانك ژاپن در دست اقدام است.
رئيس ستاد راهبري و مجري بازسازي بم در بخش ديگري از اين گفت وگو شمار واحدهاي مسكوني را كه طي دوران بازسازي در بم بايد ساخته شود، در حوزه شهري 25 هزار واحد اعلام كرد و گفت: در بخش روستايي نيز 23 هزار واحد مسكوني ساخته خواهد شد كه عمليات 17 هزار واحد اكنون در دو بخش شهري و روستايي آغاز شده و ساخت يك هزار واحد به پايان رسيده است.
مهندس سعيدي كيا وام اختصاص يافته به واحدهاي مسكوني در بم را 6 ميليون تومان با سود پنج درصد و بازپرداخت 12 ساله اعلام كرد و گفت: علاوه بر اين وام، يك وام 5/3 ميليون توماني بلاعوض براي همه واحدهاي مسكوني در بم اختصاص يافته است.
وي از رضايت مردم، هويت تاريخي بم و استحكام و ايمني در ساخت و ساز به عنوان سه پارامتر پراهميت در روند بازسازي بم ياد كرد و گفت: دغدغه و وسواس براي اجرايي و عملياتي شدن اين سه محور مهم در بازسازي بم مهم تر از سرعت بخشيدن به روند بازسازي بدون رعايت اين نكات است، لذا ما نمي توانيم به  جرأت در زمان حاضر سقف زماني اتمام كار بازسازي بم را به مردم اعلام كنيم اما در اين كه بم را با بهره مندي از سه عامل ياد شده بسازيم هم به مردم و هم به مسئولان قول مي دهيم.
وي درباره تقويت روحي و تلاش براي زدودن غم سنگين زلزله از ذهن و فكر مردم گفت: در اين باره بايد سازمان هاي متولي امور فرهنگي با جديت بيشتر در بم تلاش كنند و البته ستاد بازسازي هم براي تحقق اين مهم برنامه هايي دارد كه پيش از اجرا صلاح نمي دانم درباره آن حرف بزنم. مشروح گفت وگوي همشهري با مجري بازسازي بم در ضميمه همشهري پنج شنبه سوم ديماه درج مي شود.