ورزش در بيماران ديابتي
توصيه هاي عملي- سري اول
ورزش در بيماران ديابتي، عامل بسيار مهمي براي پيشگيري و كنترل بهتر اين بيماري است. ورزش، براي يك فرد ديابتي، منافع زير را خواهد داشت:
* اجازه مي دهد وزن ايده آل حفظ شود.
* كارايي قلب و ريه را افزايش مي دهد.
* خطر ابتلا به بيماريهاي قلبي و فشار خون را كاهش مي دهد.
* اثر انسولين را افزايش مي دهد.
* به مصرف بهتر قند خون توسط بدن كمك مي كند. از اين رو باعث كاهش ميزان قند خون مي شود.
* گردش خون بهبود مي يابد.
* باعث افزايش كشش و قدرت ماهيچه ها مي شود.
* به رفع يبوست كمك مي كند.
* به تمدد اعصاب كمك مي كند.
ورزش بايد با سن و شرايط فيزيكي شما متناسب باشد. بايد به طور منظم(روزانه يا هر دو روز يك بار)و تقريباً به مدت يك ساعت و در صورت امكان در ساعتي مشخص از روز، ورزش كرد. بهتر است شدت ورزش ملايم باشد.
ورزش بايد به صورت آئروبيك(هوازي)باشد: پياده روي، شنا، دوچرخه سواري و ورزش هاي مشابه بسيار مناسب است.
توصيه هاي عملي- سري دوم
* قبل از اين كه به ورزش بپردازيد بايد با پزشك مشورت كنيد.
* پس از صرف غذا و قبل از انجام ورزش، يك تا دو ساعت تأمل كنيد، زيرا ميزان قند خون در اين ساعات بيشتر است.
* بايد بدانيد كه ورزش كالري بيشتري براي بدن فراهم مي كند و در نتيجه نياز به انسولين كمتر مي شود.
* متناسب با مدت و شدت ورزش، بايد مواد خوراكي به همراه داشته باشيد.
* همواره يادداشتي را كه نشان دهد شما يك بيمار ديابتي هستيد، با خود به همراه داشته باشيد.
* به دليل اين كه ورزش خاصيت انسولين(مصرف كننده گلوكز)را دارد، بنابراين بايد ميزان انسولين را تا20 درصد كاهش داد يا اين كه قبل از شروع ورزش مقدار مصرف مواد خوراكي را افزايش داد.
* براي جلوگيري از كاهش قند خون مي بايست، سي دقيقه پيش از ورزش، از مواد غذايي حاوي هيدراتهاي كربن استفاده كرد.
* در صورت كاهش قند خون در حين ورزش مي بايست به موارد زير توجه كرد:
- توقف در انجام فعاليت فيزيكي.
- هر 10 تا 15 دقيقه و تا زمان حذف علائم، بايد به سرعت خوراكي شيرين خورده شود. مانند: شكلات، ميوه، آب ميوه و...
- مقدار مواد غذايي كه بايد در وعده بعدي غذا مصرف شود، افزايش يابد.
* اگر ميزان قند خون شما بالا است، پس از انجام ورزش، لازم است مقدار مواد غذايي وعده بعدي را كاهش دهيد.
* لازم است پيش از ورزش، خوب خود را گرم كنيد تا نتيجه خوبي از ورزش بگيريد.
* در بيماران ديابتي كه خودشان ديابت را تحت كنترل دارند، بهتر است براي تعيين رژيم غذايي و ميزان انسولين مطابق با ورزش، قبل و بعد از ورزش ميزان قند خون خود را كنترل كنند.
* هنگام ورزش، استفاده از كفش مناسب و نيز رعايت بهداشت پاها براي جلوگيري از ايجاد ميخچه و طاول پا ضروري است. كاهش جريان خون و عدم احساس درد به دليل اختلالات عصبي ناشي از ديابت، بروز زخم را آسانتر مي كند.
* ورزش باعث مي شود كه انسولين تزريق شده، سريع تر جذب شود، بنابراين از تزريق انسولين در قسمتهايي از بدن كه در طول فعاليت روي آن تمرين مي كنيد، اجتناب كنيد. اگر تمريني كه انجام مي دهيد، بر روي ساق  پاهاست مثلاً : دويدن، اسكي يا دوچرخه سواري، انسولين را در شكم يا بازوها تزريق كنيد. اگر فعاليتي را كه انجام مي دهيد به طور عمده روي بازوهاست(مثلاً  هنگام رنگ كردن ديوارها، شستن اتومبيل)انسولين را در شكم يا عضلات تزريق كنيد. براي ورزشكاراني كه از تمام عضلات خود استفاده مي كنند(به عنوان مثال: شنا، بسكتبال و غيره)محل مطمئن تزريق انسولين، شكم است.
ترجمه: پرديس پرويزي
منبع: آ.ب.ث