درگذشت استاد لرزاده
استاد حاج حسين لرزاده، استاد معماري سنتي اسلامي _ ايراني پس از 98 سال زندگي پرتلاش صبح ديروز دار فاني را وداع گفت.
به گزارش همشهري استاد لرزاده در سال 1285 در تهران پا به عرصه وجود نهاد، پدر ايشان، استاد محمد لرزاده، از معماران بنام دوره اتابك و همكار حاج حسن صنيع الديوان بود. استاد حسين لرزاده ابتدا چندي نزد ميرزا حسن به مكتب رفت و سپس به مدرسه اي فرستاده شد و استعدادهاي وي از همان زمان نمايان شد. او پس از اتمام دوره دبيرستان به مدرسه كمال الملك رفت و مجسمه سازي آموخت و سپس در محضر درس سيد محمدتقي نقاش باشي به تحصيل علم پرداخت. از اين مرحوم، كار بر روي 842 مسجد، ساخت صحن اباعبدالله در كربلا، طراحي و ساخت سردر ايراني براي بانك شاهي واقع در توپخانه _ بانك تجارت كنوني _ شركت در ساخت آرامگاه فردوسي در طوس و... به يادگار مانده است.
مراسم تشييع پيكر آن مرحوم، ساعت8‎/30صبح امروز از مقابل منزل ايشان واقع در خيابان شريعتي، پايين تر از بهار شيراز، كوچه سخن، پلاك 488 به سمت آرامگاه ابدي مرحوم انجام خواهد شد.