به موجب مصوبه شوراي اسلامي شهر تهران
حريم هاي زيست محيطي تهران مشخص شد
گروه شهري: رييس شوراي اسلامي شهر تهران گفت: چنانچه براي برگزاري نمايشگاه در محل فعلي مسايل و مصالح بزرگتري مطرح باشد شوراي شهر مقاومتي در برابر آن نمي كند، اما در برابر مشكلات و عواقب آن نيز پاسخگو نخواهد بود.
به گزارش خبرنگار ما، مهندس مهدي چمران ديروز درنود و يكمين جلسه علني بدون حضور مستمع شوراي اسلامي شهر تهران افزود: تاكنون همه گونه تعامل را با سازمان نمايشگاه ها و وزارت بازرگاني داشته ايم و اصلا نمي خواستيم كه دامنه بحث تا جايي گسترش يابد كه به دولت هم كشيده شود.
وي گفت: وقتي رييس جمهور، سازمان نمايشگاه  و وزارت بازرگاني براي برگزاري نمايشگاه در محل فعلي اصرار دارند ما مسئول عواقب آن نخواهيم بود.
چمران افزود: هر تصميمي كه آقاي خاتمي در اين باره بگيرد شوراي شهر و شهرداري نيز آن را اجرا خواهند كرد چراكه ما تلاش خود را براي آسايش و آرامش مردم كرده ايم.
چمران در پاسخ به سئوالي درباره ديدار مسئولان وزارت بازرگاني از محل موقت نمايشگاه ها كه از سوي شهرداري براي برگزاري برخي نمايشگاه ها پيشنهاد شده است گفت: براساس صحبت هايي كه داشته ايم، وزارت بازرگاني از محل پيشنهادشده راضي نبود، با اين حال اگر وزارت بازرگاني از محل موردنظر ناراضي است حاضريم براي پيداكردن محلي جديد با آنها همكاري كنيم.
به گفته رييس شوراي شهر، محل پيشنهادي محلي موقت است و محل دائمي نمايشگاه ها همان شهرك پرند است كه از آن به عنوان بيابان ياد مي كنند.
وي گفت: آماده سازي محل دائمي نمايشگاه ها در شهرك پرند 2 تا 4 سال ديگر طول مي كشد و وزارت بازرگاني نبايد محل پيشنهادي را كه ظرف سه روز و نصفي از سوي شهرداري آماده شد با محل دائمي كه 35 سال بر روي آن كار شده است مقايسه كند.
وي درباره برگزاري نمايشگاه كتاب براي سال آينده نيز گفت: براي برگزاري نمايشگاه كتاب سال 84 تاكنون پنج جلسه با مسئولان دستگاهي ذي ربط گذاشته شده و درباره تهيه محل مناسب براي برگزاري آن بحث شده است.
وي افزود: اين نمايشگاه جزو نمايشگاه هاي پرازدحام محسوب مي شود و براي برگزاري آن بايد يك مكان قطعي پيش بيني شود.
سياست هاي راهبردي حريم تهران
به گفته رييس شوراي شهر، ديروز درمصوبه جديد شوراي شهر سياست هاي مربوط به حريم تهران مشخص شده است. طبق اين سياست ها حريم هاي تعيين شده به عنوان اساس محيط زيست شهري محسوب شده است و در اين محدوده ها نبايد جمعيت افزايش پيدا كند.
چمران خاطرنشان كرد: البته جمعيت طبيعي اين حريم ها مدنظر قرار گرفته است، اما اصرار داريم كه تمركز بي رويه جمعيت در آنها اتفاق نيفتد، زيرا در غير اين صورت خسارت هاي جبران ناپذيري متوجه تهران خواهد بود.
رييس شوراي شهر افزود: براين اساس، حريم تهران به عنوان مركز تنفسي و فضاي سبز و محيطي پاك براي اين شهر نگهداري خواهد شد و پذيرش جمعيت جديد و احداث شهرك هاي جديد در اين مناطق نخواهيم داشت.
رييس شوراي شهر همچنين اجراي طرح آزمايشي تردد نوبتي خودروها در تابستان را منتفي دانست و گفت: فعلا اين طرح تا آماده شدن شرايط و امكانات موردنياز اجرا نخواهد شد و نمي توان تاريخ دقيقي را نيز براي آن مشخص كرد.
چمران درعين حال افزود: هرگاه مقدمات اجراي طرح آزمايشي تردد نوبتي خودروها اعم از اتوبوس و غيره فراهم شد طرح به مدت 15 روز به صورت آزمايشي به اجرا درمي آيد.
وي همچنين با اشاره به مطرح شدن اعتراض فرماندار به مصوبه شوراي شهر درخصوص طرح نوبتي تردد خودروها در جلسه ديروز شورا ضمن رد اين اعتراض، تصويب چنين طرح هايي را از وظايف شوراها دانست و افزود: در اعتراضيه فرمانداري بيان شده است كه شوراي شهر نمي تواند، وارد چنين مقولاتي شود و اين درحالي است كه اين گونه تصميم گيري ها براي حل مشكلات ترافيكي جزو اصلي ترين وظايف شوراها و شهرداري هاست.