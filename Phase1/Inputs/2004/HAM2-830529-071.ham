حداد عادل در پايان كار بررسي لايحه برنامه چهارم توسعه:
معتقد به خصوصي سازي هستيم
حذف برخي مواد برنامه چهارم براي مخالفت با سرمايه گذاران نيست
گروه اقتصادي: كار بررسي و تصويب لايحه برنامه چهارم توسعه عصر ديروز در صحن علني مجلس شوراي اسلامي به پايان رسيد.
به گزارش خبرنگار ما، نمايندگان ملت در طول پنج روز و در دو شيفت صبح و بعدازظهر، پيشنهادهاي كميسيون تلفيق در زمينه اشكالات و ابهامات 112 گانه شوراي نگهبان را بررسي و تصويب كردند.
شوراي نگهبان 10 روز فرصت دارد تا نظر خود را نسبت به اين لايحه به لحاظ عدم مباينت با قانون اساسي و شرع مقدس اعلام كند. در صورت تأييد لايحه از شوراي نگهبان، لايحه برنامه چهارم ماهيت قانوني پيدا كرده و دولت بايد زمينه هاي اجراي آن را از سال 1384 فراهم سازد. تدوين بودجه سال آينده اولين و جدي ترين اقدام عملي و زودرس دولت در اجري برنامه چهارم توسعه است.
كار بررسي و تصويب لايحه مذكور در شرايطي به پايان رسيد كه دولت باتوجه به حذف برخي از مواد اقتصادي مهم لايحه به ويژه موارد مربوط به كاهش مداخله دولت و خصوصي سازي نسبت به تحقق اهداف برنامه چهارم ابراز نگراني كرده است. در مقابل نمايندگان اكثريت مجلس اقدام خود در حذف اين مواد را در راستاي انضباط بخشيدن و نظام مندكردن سياست هاي اقتصادي در زمينه خصوصي سازي و فعاليت در چارچوب قانون اساسي ارزيابي كرده اند.
حدادعادل پس از پايان رسيدگي مجلس شوراي اسلامي به برنامه چهارم توسعه گفت: سرمايه گذاران خيال نكنند كه مجلس هفتم براي مخالفت با آن ها برخي مواد مربوط به خصوصي سازي را حذف كرده است.
به گزارش ايسنا دكتر غلامعلي حداد عادل رئيس مجلس شوراي اسلامي با بيان اين مطلب در صحن علني مجلس افزود: اين لايحه با اصلاحاتي كه شده تغييراتي در جدول ها ايجاد مي كند، ما خواهش مي كنيم اصلاحات لازم را در جدول ها اعمال كنند و آن را به اداره قوانين بدهند.
رئيس مجلس با اشاره به برخي مباحث در خصوص لايحه يادآور شد: پيرامون اين لايحه از قبل از افتتاح مجلس هفتم تا به حال تفسيرها و تحليل هايي ارايه شده است كه در پاسخ به همه آن هايي كه اين را اقدام سياسي خوانده اند، مي گوييم كه چنين نبوده است، مجلس آنچه را تشخيص داد، عمل كرد.
حدادعادل درباره برخي حذف شده ها در خصوص وزارت نفت گفت: اميدواريم كه لايحه اي در مورد بحث بودجه نفت بيايد تا بررسي شود و آن مشكل حل شود. رئيس مجلس درباره حذف شده ها در باره خصوصي  سازي
گفت: چون سياست هاي كلي اصل
44 در مجمع در حال بررسي است، مجلس هفتم احتياط كرد و بخشي از مباحث مربوط به خصوصي سازي را حذف كرد. اين به مفهوم مخالفت مجلس هفتم با خصوصي سازي نيست، بلكه ما معتقد به خصوصي سازي هستيم، اما منتظريم سياست هاي كلي در اين زمينه تصويب شود. حدادعادل تأكيد كرد: سياست مجلس در خصوصي سازي انقباضي نيست، بلكه انضباطي است.
ديروز بررسي لايحه برنامه چهارم در مجلس شوراي اسلامي خاتمه يافت.  در جلسه  علني  ديروز در ادامه  بررسي  لايحه  برنامه  چهارم  توسعه ، مواد 135، 139، 140، 142، 143، 144، 148، 149، 147، 151، 152، 154 و 161 را براي  تأمين  نظر شوراي  نگهبان  اصلاح  كردند.