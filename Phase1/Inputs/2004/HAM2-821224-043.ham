يك كمد پر از خاطره و خط
مسعود مير
وقتي در تاكسي را باز مي كني و در ميدان امام حسين پياده مي شوي احساس مي كني كه همه چيز روي دور تند اتفاق مي افتد. چهره آدم هاي مختلف، گره خوردن ماشين ها در هم، داد و بيداد كاسب هاي دوره گرد از چاي فروش گرفته تاcd فروش، وقتي با صداي منوتن پخش يك حراجي كه قيمت اجناس را دايما به گوش عابران مي كوبد در هم مي آميزند، چنان عجيب است كه انگار هر يك دقيقه هزاران اتفاق را شاهد بوده ايد. از جلوي مغازه هاي لباس فروشي كه مي گذري بايد مراقب باشي كه نه از مانكن ها تنه بخوري و نه گير فروشنده هاي سمج بيفتي. به هر ترتيب كه هست شلوغي دور ميدان رهايت مي كند و در خيابان 17شهريور دنبال يك مغازه قديمي مي گردي.100متر از ميدان دور نشدي كه بساط يا همان مغازه مورد نظر را مثل گلي در مرداب پيدا مي كني.( اين را صاحب بساط مي گويد)
سكوت يك كمد فلزي بزرگ كه گويي سال هاست در بغل نرده هاي كنار خيابان خوابيده آنقدر در آن شلوغي توي چشم است كه نمي تواني به سادگي از كنارش بگذري.
وقتي كه مطمئن مي شوي چه كسي مسوول اين كتابفروشي بي سقف است جلو نرفتن و نديدن كامل اين كتابخانه بعيد به نظر مي رسد. روي كمد حدودا 100 عنوان كتاب روي هم ريخته شده و در سمت راست كمد هم انواع خودكار و تقويم و دفترچه يادداشت چيده شده است. عنوان كتاب ها را كه نگاه مي كني هيچ هماهنگي بين سوژه هاي آنها پيدا نمي كني. راهنماي آموزشcorel، نفوذ انگليسي ها در ايران، انواع داستان هاي جنايي و عشقي، گاليور و داستان هاي ديگر، آهنگ ديگر منوچهر آتشي و كلي كتاب درباره روانشناسي، يوگا و آيين ازدواج و... بدون هيچ نظمي مثل نخود و لوبيا در هم
هستند.
آقا مصطفي مسوول اين كمد است و مي گويد: اين بساط حدودا 30 سال است كه برپاست و تكان نخورده البته، مسوول اصلي آن يكي از آشناهايمان است كه جانباز شده و4-3 سالي مي شود كه او اين وظيفه را به عهده دارد، همينطور كه از وضعيت بيماري آشنايشان و اينكه ديگر نمي تواند كار كند مي گويد روي يك صندلي كه با يك بالش كوچك كثيف عملياتي شده مي نشيند و چاي تعارف مي كند. كنجكاوي بيش از حد ما سفره دل آقا مصطفي را باز مي كند. مي گويد: كار آزاد داشته و چند سال پيش كه فاميلشان نمي تواند اين كار را ادامه دهد اينجا محل كارش مي شود. ميان اين همه شلوغي... از كتابخانه هاي شخصي كتاب دست دوم مي خريم و اينجا مي فروشيم بعضي وقت ها هم از انقلاب كتاب مي گيريم. اينها را كه مي گويد ياد فيلم شب هاي روشن و كتابخانه استادي مي افتي كه به خاطر سامان دادن به يك زندگي آن را با اندكي پول با حجم خالي خاطره ها عوض كرد.
آقا مصطفي حالا ديگر به قدري درگير كارش است كه هيچ وقت به اين فكر نمي كند كه سقفي بر بالاي سرش نيست و موقع بارندگي كتاب ها را در سينه كمد پناه مي دهد، براي او عادت شده اين صندلي و كمد و نرده ها. شاگرد او ديپلم انساني گرفته و به قول خودشان يكجورهايي هم شريك هستند. اجناس غير از كتاب ها براي شاگرد است كه آنها را در كنار كتاب ها مي فروشد.
تقويم جيبي با عكس بازيگران سينما و تلويزيون، دفتر تلفن با عكس هاي قرمز و آبي هاي غبار گرفته سال هاي دور و كلي خودكار و روان نويس جورواجور كه قيمت همه شان بين 100 تا 300 تومان است. شاگرد مي گويد: من اينجا جنس خودم را در كنار كتاب ها مي فروشم. خانه شان پشت راه آهن است و از كارش ناراضي نيست. گرم صحبت است كه چند سرباز سر قيمت چند تقويم با او شروع به چانه زدن مي كنند. آقا مصطفي چايي اش را مي خورد و زير چشمي هواي كتاب ها را هم دارد. يكهو انگار چيز مهمي يادش آمده باشد، ليوان را مي گذارد روي كمد و مي گويد: چند وقت پيش حسابي به ما گير دادند گفتند بايد برويد زينبيه آنجا كتاب بفروشيد. از تمام كسبه و امام جماعت مسجد امام حسين استشهاد جمع كرديم تا بالاخره بي خيال شدند. خيلي ها اينجا بساط دارند آن هم بساط چيcd:، لباس زير، حتي موادفروش ها هم اينجا يك قسمت ثابت دارند آنجا زير پل عابر پياده، ولي كسي كاري به كارشان ندارد ما كه كتاب دست خلق الله مي دهيم بايد اذيت شويم. چند جوان يك تقويم را بر مي دارند و مشغول پيدا كردن روز سيزده  به در هستند. اي بابا جمعه است. شنبه هم كه بايد سر كار باشيم. دمق و ناراحت، تقويم را سر جايش مي گذارند و در پياده رو گم مي شوند.
آسمان كم كم غروب را به رخ مي كشد كه با كمد قديمي و جادويي خيابان 17 شهريور و صاحبانش خداحافظي مي كنيم. لحظه آخر تراكت پاره چسبيده روي كمد توجهمان را جلب مي كند. عكس و شعار تبليغاتي كانديداي يك انتخابات دور است كه البته عكس تقريبا وجود ندارد. روي ادامه كاغذ پاره نوشته شده: مردم مرا مي شناسند كد انتخاباتي:...