جهانشهر
نوسازي مناطق تجاري دبي توسط شهرداري دبي 
نوسازي بافت ها و به روز كردن امكانات شهري، لازمه حفظ استانداردهاي يك شهر مطرح در سطح جهاني است.
عبدالله عبدالرحيم، رئيس معاونت طراحي و نوسازي شهرداري مي گويد: «توسعه مراكز تجاري در شهرهاي ديره و بردبي از اهميت بسزايي براي حفظ شاخص هاي تجاري و اجتماعي برخوردار است.» براساس طرحي كه شهرداري اجرا مي كند، بافت جديدي همخوان با زمينه اجتماعي و عرف معماري شهر در حال ايجاد است. يكي از اهداف مهم اين طرح جذب تجار، سرمايه گذاران و خريداران بيشتر در منطقه مركزي و اقتصادي شهر است. به گفته عبدالرحيم، پيش از طراحي، پژوهش هاي وسيعي در زمينه شناسايي نمادهاي معماري مركز تجاري و امكانات بالقوه اي كه در آينده به آنها نياز پيدا مي شود، صورت مي گيرد.
براي ايجاد اين امكانات، قوانين جديدي براي ساخت و ساز و كنترل فعاليت هاي شهرسازي در اين منطقه وضع خواهد شد. با اجراي اين قوانين، بازده شبكه راه ها افزايش مي يابد و زمين هاي باز براي ايجاد فضاهاي مناسب فعاليت هاي تجاري،  استفاده خواهد شد. تحقيقات روي اين طرح در سه فاز مختلف متمركز است. فاز اول بررسي ها، به وضعيت فعلي حاكم بر منطقه همچون جمعيت شناسي شهري و محيط شناسي توجه دارد. در اين فاز، اطلاعاتي نيز درمورد مشاغل موجود در بافت تجاري كه در حال حاضر فعال هستند جمع آوري مي شود. فاز دوم به بررسي داده هاي فاز اول مي پردازد كه با استفاده از آنها اولويت هاي اساسي و راه حل هاي معضلات موجود فعلي و مشكلات احتمالي آينده مشخص مي شود. فاز نهايي شامل تنظيم چارچوب هاي كلي طرح شهرسازي منطقه است. در اين فاز، سازمان هاي مختلف دولتي براي تصويب و اجراي قوانين، تعيين جهت رشد شاخص هاي تجاري و همكاري با شهرداري وارد عمل مي شوند. عبدالرحيم به دنبال تصويب قوانيني كاربردي است كه براساس آن مشاركت بخش هاي خصوصي و مالكان غيردولتي در ساخت و ساز قطب تجاري افزايش يابد كه درنتيجه به شكوفايي اقتصادي سايت كمك زيادي مي كند. تا به حال نقشه هاي رايانه اي زيادي براي اين محوطه طراحي شده است و قوانين جديد هم آخرين مراحل اجرايي شدن را پشت سر مي گذارند.



كشورهاي آمريكاي لاتين و مبارزه با اسكان غيررسمي 
به منظور مقابله با اسكان غيررسمي، انجمن حكومت هاي محلي كشور كانادا با حكومت هاي محلي كلانشهرهاي آمريكاي لاتين اقدام به برگزاري يك گردهمايي كرد.
در چند سال اخير شهرهاي كشور كانادا به ويژه كلانشهرهاي اين كشور شاهد جريان روزافزون اسكان غيررسمي مهاجران در حومه شهرهاي كانادا بوده اند.
با توجه به افزايش روزافزون حجم مهاجرت به كشور كانادا و اسكان در اطراف شهرهاي كانادا به ويژه كلانشهرهاي اين كشور، انجمن حكومت هاي محلي كانادا نگران پيدايش اين شهرك هاي مهاجرنشين در اطراف شهرهاي اين كشور شده است.پيدايش شهرك هاي مهاجرنشين خودرو در اطراف شهرهاي كانادا مديريت شهري اين شهرها را با مشكلات بسيار زيادي روبه رو مي  سازد بويژه كه افراد ساكن در اين شهرك ها براي كسب درآمد و يافتن شغل به داخل شهرها هجوم آورده و شهرها را به لحاظ اجتماعي و تفاوت شرايط فرهنگي دچار تضاد خواهند ساخت بويژه اينكه عدم كنترل مديريت شهري روي اين شهرك ها باعث جرم خيز شدن اين مناطق نيز خواهد شد.
از آنجايي كه كلانشهرهاي منطقه آمريكاي لاتين نيز دچار چنين معضلي هستند و تقريبا روند پيدايش شهرك هاي مهاجرنشين در شهرهاي كشور كانادا از الگوي پيدايش اسكان غيررسمي در كلانشهرهاي آمريكاي لاتين پيروي مي  كند، به همين منظور انجمن حكومت هاي محلي كشور كانادا اقدام به برگزاري گردهمايي با مديريت شهري كلانشهرهاي آمريكاي لاتين كرده كه در اين گردهمايي شباهت ها و تفاوت هاي فرهنگي و اقليمي شهرك هاي خودرو مهاجرنشين اين شهرها مورد بررسي و با مناطق اسكان غيررسمي در حومه شهرهاي كانادا مورد مطابقت قرار گرفت.
همچنين تاثير اقتصاد آزاد و جهاني بر روند مهاجرت و جست وجوي اشتغال افراد در كشورهاي صنعتي بويژه كانادا نيز مورد ارزيابي قرار گرفت. تفاوت زياد فرهنگي و اجتماعي ميان ساكنان داخل شهرها و مناطق اسكان غيررسمي حومه شهرها نيز از جمله مواردي بود كه در اين همايش روي آن تاكيد ورزيده شد.
كمك كشور كانادا به كلانشهرهاي آمريكاي لاتين به منظور ايجاد اشتغال و مبارزه با فقر شهري از جمله دستاوردهاي اين همايش بود زيرا بسياري از مهاجران به كشور كانادا از تبعه هاي كشور آمريكاي لاتين هستند كه به منظور برخورداري از اشتغال و رفاه شهري اقدام به مهاجرت به كشور كانادا كرده و در اطراف شهرهاي بزرگ و صنعتي اين كشور سكني مي  گزينند.