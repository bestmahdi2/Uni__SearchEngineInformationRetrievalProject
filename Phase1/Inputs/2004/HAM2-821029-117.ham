بازگشت تاپ مولر
واپسين هشدار
اشكان نعمت پور- بوندس ليگا به خوابي زمستاني فرو رفته و در شرايطي كه در ليگ هاي معتبر، بزرگان پرآوازه بار ديگر چالشي نو را آغاز كرده اند، مردمان ژرمن تا روزهاي پاياني ژانويه شاهد كشاكش در مستطيل سبز نخواهند بود.
اين امر به خودي خود مي تواند براي بسياري از مربيان دلنواز باشد، چه محملي نيك به كف آورده اند تا تيم هايشان را ساماني دوباره بخشند و روحيه ترك برداشته را ترميم ببخشند.
يكي از اين مردان، كه چند سالي است در عرصه قاره سبز نامي براي خود دست و پا كرده و شهرتي به كف آورده، كلاوس تاپ مولر است كه به اندازه كافي زمان دارد تا هامبورگ را چنان كه دوست دارد، چنان كه دلخواهش است بنا نهد و تيم را به سوي سالهاي پرفروغ گذشته سوق دهد.
فرصتي دوباره
پس از هشت ماه دوري از ميادين، لم دادن پيشاروي تلويزيون و تعقيب بازيها از اتاق نشيمن و تمام آن سيگار كشيدن ها و حرص خوردن ها، تاپ مولر، مردي كه لوركوزن را تا ديدار نهايي جام قهرمانان پيش برد. بار ديگر روي نيمكت نشست و اين بار كورت ياراي اتريشي بود كه مي بايست روزهاي دشوار پيشين تاپ مولر را تجربه مي كرد.
در جريان گذار پس از متاركه با لوركوزن، هر روز نام تاپي به يك باشگاه پرآوازه گره مي خورد، يك روز بارسلونا و ديگر روز فولهام و تاتنهام ادعاي مذاكره با او را داشتند اما سرانجام برندهافمن، رئيس هامبورگ بود كه قانع شد تاپ مولر مردي است كه تيمش به او نياز دارد: يك نستوه.
پس از ارائه پيشنهاد هافمن، تاپي بي درنگ به بخت پيش آمده چنگ انداخت و هدايت تيمي كه آخرين جام زرين را دو دهه پيش لمس كرده بود، برعهده گرفت.
با اين وجود، تاپي با خونسردي خاصي عنوان مي كند اين گزينش را از روي آگاهي انجام داده: «شش ماه ديگر خانه نشيني برايم چندان دشوار نبود. هميشه گفته ام مي توانم پيشنهاد سره را از ناسره بازشناسم. هنگامي كه با هافمن باير سدورفر(مدير باشگاه)به سخن نشستم احساس كردم پيشنهاد هامبورگ همان چيزي است كه در جست وجويش بوده ام. اينجا ورزشگاهي بزرگ بنا شده كه لبالب از هواداراني متعصب و فوق العاده است. شوري هم كه در بازيكنان موج مي زند وجد آور است.»
به هرروي، وراي تمام آنچه بر زبان تاپي رفت، هنوز يك پرسش مهم پا برجا مانده. او مي خواهد در هامبورگ چه چيزي را ثابت كند؟ اين كه به ميانه رقابت ها بازگشته تا ثابت كند چه نقش پررنگي در كامروايي هاي لوركوزن داشته؟ اين كه تمام آنچه لوركوزن بدان ها دست يافته، دو عنوان دومي در ليگ قهرمان و بوندس ليگا كمتر از قابليت هاي مجموعه اش بوده و اينك هامبورگ در صدد جبران مافات، گرفتن انتقامي سخت برآمده يا او تنها مربي بيكاري بوده كه در گريز از فراموشي بهترين- و شايد اولين- پيشنهاد را پذيرفته و به نيمكت هامبورگ دوخته شده؟
به هر جهت تاپي غايتي بس دشوار پيشاروي خود ترسيم كرده. پس از رسيدن به تنها يك برد در 9 بازي آغازين فصل و كنار رفتن از ديدارهاي جام يوفا، در پي شكست برابر دنيپروي اوكراين در دوراول ديگر روحيه جنگندگي و شور مبارزه اي در بازيكنان باقي نگذارده بود تا به واسطه آن و به مدد تجارب تاپ مولر، خود را از ورطه اي كه در آن غوطه مي خوردند، رهايي بخشند، حتي توماس اوجفالوسي، مدافع چك، مهدوي كيا، هافبك توانمند و برناردو رومئو، مهاجم آرژانتيني تيم هم ديگر آن روزهاي رويايي فصل پيش را تجربه نمي كردند تا با دلگرمي از درخشش چنين ستارگاني، زهره اي نو بنياد كند. از رويكردي نو، تصميم باشگاه مبني بر كاهش دستمزدها آخرين بارقه هاي اميد براي بازگشت به اوج را نيز از ميان برداشت تا تاپ مولر تنها قادر باشد به شرايط موجود لبخند بزند. در قياس با دوران دلپذير مربيگري لوركوزن او هيچ بازيكن زبده اي در اختيار ندارد و با وجود بدهي چهارده و نيم ميليون پوندي باشگاه، حتي رمق جذب يكي دو چهره اتكابخش را هم براي دميدن روحي تازه در كالبد هامبورگ ندارد. بنابر اين آنچه مي ماند، تاپ مولر است با تعدادي بازيكن روحيه از كف داده اما اين هنر او است كه موفقيت را بر چنين روزهاي تيره اي بنا كند. هواداران هامبورگ براي جستن از بحران به تاپي دل بسته اند.



يك آشنا
هانزا روستوك ديگر تيمي است كه به مانند هامبورگ، در پي لمس روزهاي تازه، مربي اش را بركنار كرد. پس از تنها يك برد در هشت ديدار، آرمين وه استعفا داد تا دستيارش دسته بازمانده از سلف اش را قوام بخشد. شلونز با نجوايي هشدار دهنده اما مالامال از خوشبيني مي گويد: «به يكپارچگي صرف، به بهره جستن از تمام توانمان براي باقي ماندن در بوندس ليگا نياز داريم اما فقط با ارائه فوتبال زيبا به امتياز نمي رسيم.
... و اين هدفي است كه نه تاپي، بلكه مربيان تمام تيم هاي پاييني جدول رده بندي، بايد به خاطر داشته باشند. سخنان انذارگونه شلونز، حديث نفس هامبورگي است كه بايد براي وارهيدن از مصايب پيش روي، تنها كسب امتيازات را مدنظر قرار دهد، اگرچه- با وجود سابقه بازي هاي زيباي لوركوزن در دوران تاپ مولر- جز اين از فوتبال آلمان، فوتبال ماشيني ولي منسجم و با صلابت ژرمن ها، انتظار نمي رود.