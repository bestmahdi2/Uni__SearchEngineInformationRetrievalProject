برخورد با مجرمان عرصه اينترنت
«جرم اينترنتي از طريق شناسايي كاربر قابل پيگيري است» اين موضوع به تازگي شكل عملي به خود گرفته است،البته حوزه اينترنت در ايران از جمله آن بخش هايي است كه هنوز قانوني براي برخورد با متخلفان آن حوزه تدوين نشده است، شايد تا به حال لزوم وجود اين قانون احساس نمي شد، اما با فراگير شدن حوزه اينترنت و دسترسي بيش از 5 ميليون نفر به اينترنت كه اغلب آنها نيز جوان هستند، ضرورت وجود قانون مشخص در اين زمينه در بين مسوولان كشور احساس شده است. اين است كه چندي پيش نيروي انتظامي براي پركردن اين خلاء، معاونت برخورد با جرايم اينترنتي را تشكيل داد. اما تعريف جرم اينترنتي نيز خود محلي از اختلاف بوده است تا تصويب اين قانون را هرچه بيشتر به تاخير اندازد. جديدا حتي مجازات حبس براي كساني كه از طريق اينترنت اقدام به تشويش اذهان عمومي و نشر اكاذيب مي كنند تعيين شده است؛ شايد قانوني شبيه به قانون مطبوعات. براساس ماده 30 پيش نويس قانون مجازات رايانه اي، تمام ايجاد كنندگان نقاط تماس بين المللي و ارايه كنندگان خدمات اطلاع رساني و اينترنتي مانند isp ها موظف هستند داده هاي حاصل از تبادل داده محتوا را حداقل تا سه ماه پس از ايجاد و داده هاي مشترك را حداقل تا سه ماه پس از خاتمه اشتراك نگهداري كنند. همچنين مراجع مذكور موظف هستند آدرس ip(شناسنامه هاي اينترنت)خود را به اداره كل مبارزه با جرايم رايانه اي نيروي انتظامي اطلاع دهند. براساس اين ماده مي توان كاربران اينترنتي را شناسايي كرد. اما از آنجايي كه احتمالا مسوولان ترجيح مي دهند جلوي ارتكاب جرم را پيش از وقوع بگيرند پا را از اين هم فراتر گذاشته و هزينه هايي نيز از طرف مخابرات براي برخورد باisp  ها(مراكز ارايه دهنده خدمات اينترنتي)صرف كرده اند.
رضا رشيدي مدير عامل شركت ديتاي مخابرات ايران در اين رابطه مي گويد: «تنها 2 شركت از 70 شركت ارايه دهنده خدمات تلفني و اينترنتي كه ماموران قوه قضائيه آنها را پلمپ كرده اند توسط اين شركت به قوه قضائيه معرفي شده اند.»
اين در حالي است كه شركت مخابرات به تمامisp ها در هفته گذشته اخطار كرده بود تا تمام سايت هاي خاص كه از طرف مخابرات به آنها ابلا غ شده بود فيلتر كنند.
مهندس رشيدي مي گويد تا زماني كه موضوع فيلترينگ و ترمينيش(امكان ارتباط تلفني با اينترنت)تحت كنترل در نيايد، پلمپ كردن شركت هاي ارايه دهنده خدمات تلفن و اينترنت همچنان ادامه خواهد يافت.
رشيدي مي گويد: «در سال گذشته شركت مخابرات بيش از 7 ميليارد تومان براي اجراي فيلترينگ هزينه كرده، در حالي كه برخيisp ها روش هاي تونلي در زمينه فيلترينگ مخابرات را دور زده اند و برخوردهاي اخير نيز به همين علت بوده است.»