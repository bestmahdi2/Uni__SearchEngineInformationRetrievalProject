تازه  هاي دنياي رسانه ها
مرگ مشكوك مؤلف كتاب پر سر و صدا و بي سابقه «تجاور به نانكينگ»
پليس كاليفرنيا جسد بانو «آيريس چانگ» نويسنده 36 ساله كتاب پر سر و صداي « تجاوز به نانكينگ» را كه با يك گلوله كشته شده بود در اتومبيلش در لاس گاتوس يافت و پس از به دست آوردن نامه اي از او در خانه اش در منطقه سن خوزه اعلام كرد كه خودكشي كرده است. متن نامه منتشر نشده است. پليس به نقل از «برت داگلاس» شوهر «آيريس» گفته است كه آيريس پس از نوشتن نامه چند بار آن را خوانده و اديت و دوباره نويسي كرده بود! آيريس چيني تبار در شهر پرينستون ايالت نيوجرزي آمريكا به دنيا آمده بود و از دانشگاهي در ايلي نوي ليسانس روزنامه نگاري و از دانشگاه جانز هاپكينز فوق ليسانس كتاب نويسي(رايتينگ)گرفته بود. پدر او يك پزشك و مادرش استاد دانشگاه بود. آيريس پس از مدتي خبرنگاري براي آسوشيتدپرس و روزنامه شيكاگو تريبيون تصميم به نوشتن كتاب هاي مستند و غير تخيلي گرفت. او گفته بود: تهيه خبر طبق دستور سردبير است، نه خواست خبرنگار و تنظيم و انتشار آن نيز توسط دبير مربوط صورت مي گيرد و همه آن، قلم و استنباط خبرنگار از رويداد نيست و اين چنين روزنامه نگاري او را اقناع نمي كند. يك روزنامه نگار وقتي مي تواند آن چه را كه در دل و مغز دارد به رشته تحرير درآورد كه خودش ناشر روزنامه باشد و چون او استطاعت داشتن يك روزنامه را ندارد، لذا كتاب نويسي را حرفه خود قرار مي دهد و كتاب ها را آن طور مي نويسد كه هركدام يك تاريخ و يك روزنامه محدود به يك موضوع باشند. آيريس اين مطلب را پيش از ظهور روزنامه هاي اينترنتي(آن لاين)كه انتشار آنها هزينه زياد ندارد و يك نفره هستند بيان داشته بود. نخستين كتاب آيريس كه مادر يك پسر است «نخ هايي كه كرم ابريشم مي تند» عنوان داشت و شرح ناراضي شدن دكتر « تسين هسو شن» دانشمند چيني تبار آمريكايي از عمليات ترس آور و سوء ظن زاي معروف به مكارتيسم(ضد كمونيستي)در آمريكا بود كه بالاخره به بازگشت «تسين» به چين و ساختن موشك قاره پيما براي كشور پدري اش انجاميد و قدرت اتمي - موشكي چين به وجود آمد. كتاب معروف ديگر او «چينيان در آمريكا»بود كه به مانند ساير تأليفات آيريس، سبك تاريخ نگاري ژورناليستي دارد. وي در اين تأليف از خشونت سفيدپوستان با نخستين مهاجران چيني و اخراج گروهي آنان از غرب آمريكا و كانادا و رواج ترس «خطر زرد» در آمريكاي شمالي، تا وفاداري چينيان در هر نقطه اي كه باشند به فرهنگ خود را شرح داده است. تأليف پر سر و صداي آيريس كه بر زبان ماندارين چيني مسلط بود كتاب «تجاوز به نانكينگ(نانجينگ)»است كه نتيجه بررسي در محل، خواندن اسناد و مصاحبه با سالخوردگان شاهد عيني ماجرا بود. اين كتاب كه نخستين چاپ آن به زبان انگليسي نيم ميليون فروش داشت به چند زبان ديگر ترجمه شده و شرح تصرف شهر نانكينگ پايتخت وقت چين به دست نيروهاي ژاپني در سال 1937 و قتل 300 هزار غير نظامي و تجاوز به 80 هزار زن از ساكنان شهر در طول اشغال آن توسط ژاپني هاست. آيريس هدف خود از انتشار اين كتاب را چنين شرح داده است: دست هايي در كار بوده كه نخواسته و يا نگذاشته است نسل كشي چيني ها به گوش جهانيان برسد. به نظر او فاجعه نانكينگ قابل مقايسه با آن چه هيتلر با يهوديان كرد، نيست. ژاپني ها با شمشير روده هاي مردم نانكينگ را بدون داشتن كوچكترين گناه و دليل درآوردند، مردان را اخته كردند، سينه زنان را بريدند، جوانان را به ديوار ميخ كردند، هركس را خواستند تا كمر در خاك كردند و سپس سگ هاي گرسنه را به جانشان افكندند تا آنها را قطعه قطعه كنند، مقامات شهر را به دو اتومبيل در خلاف جهت يكديگر بستند و از هم دريدند، مادر و پدرها را كشتند و كباب كردند و فرزندان آنان را وادار به خوردن اين كباب كردند و... چرا اين همه خشونت و عمل خلاف انساني را انجام دادند؟! چرا سعي شده بود كه اين فاجعه انساني بي سابقه، به همان صورتي كه اتفاق افتاده بود در تاريخ بشر ذكر نشود تا عبرت آموز باشد؟! چه دست هايي در كار بوده؟
اين كتاب چنان چينيان را به خشم آورده كه از زمان انتشار كتاب مانع تحكيم پيوند چين و ژاپن شده و ادعاي غرامت و عذرخواهي رسمي از دولت ژاپن كرده اند و توليدات ژاپني از چشم آنان افتاده است. بانو آيريس در حال نوشتن كتابي در باره خشونت ژاپني ها در فيليپين با افراد يك واحد زرهي آمريكايي بود كه در آغاز جنگ دو كشور به اسارت آنان درآمده بود كه درگذشت. تنها دليل به دست آمده درباره خودكشي اين مؤلف اين است كه بانو آيريس از پزشك خود خواسته بود كه برايش داروي ضد افسردگي بنويسد.
حمايت چين از عضويت دائم برزيل در شوراي امنيت
در جريان ديدار 5 روزه «هو جينتائو» رهبر چين از برزيل كه وسيعاً در رسانه هاي جهان دنبال شد، وي قول داد كه چين از عضويت برزيل در شوراي امنيت به عنوان دارنده حق رد(وتو)و صاحب كرسي دائمي حمايت خواهد كرد. «هو» و «لولا داسيلوا» رهبر برزيل(هر دو سوسياليست)تمايل يكديگر به گسترش مبادلات بازرگاني و همكاري هاي صنعتي و تكنولوژيك به ويژه همكاري در زمينه ساخت هواپيما و سفينه فضايي و استخراج نفت را اعلام داشتند. رهبر چين قول واردات انبوه گوشت از برزيل را داد. قبلاً لولا از چين ديدن كرده بود. چين اخيراً تمايل وسيعي به داشتن مناسبات همه جانبه با كشورهاي آمريكاي لاتين نشان داده است.