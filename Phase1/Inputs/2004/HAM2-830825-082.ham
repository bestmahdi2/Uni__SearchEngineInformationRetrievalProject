هشدار:
24 ميليون جمعيت كشور مستعد ابتلا به ديابت هستند
گروه اجتماعي: در حالي كه بيماري ديابت به عنوان عارضه پنهان همراه شماري از شهروندان كم تحرك بوده و در زمان هاي حاد زمينه بروز و ظهور مي يابد اما رئيس اداره بيماريهاي غيرواگير وزارت بهداشت شمار مبتلايان به بيماري قند «ديابت» در كشور را چهار ميليون نفر تخمين زد و گفته است يك ميليون و 800 هزار نفر هم اكنون به اين عارضه دچارند كه 900 ميليون دلار اعتبار به خاطر كاهش عمر و خروج زودهنگام مبتلايان به ديابت از چرخه فعاليت اقتصادي در يك دوره 50 ساله هزينه مي شود.
به گزارش خبرنگار ما يك كارشناس غدد در كشور نيز بر اين باور است كه به علت شيوع چاقي و كم تحركي بيماري ديابت به شدت در حال افزايش است و كودكان به خاطر اضافه وزن در معرض ابتلاي به ديابت نوع دوم بعد از 40 سالگي هستند ضمن آنكه 27درصد مردم تهران استعداد پذيرش بيماري ديابت را دارند.دكتر باقر لاريجاني رئيس مركز تحقيقات غدد دانشگاه تهران در بخش ويژه خبري شبكه دو همچنين گفت: ديابت تمام بدن را مبتلا مي كند اما اگر بيماران به درستي كنترل شوند عوارض و ضرر آن كاهش چشمگيري خواهد داشت.
وي عوارض ديابت را اختلال در ديد، كليه ها، قلب، عروق و ناراحتي هاي گوارشي اعلام كرد. رئيس انجمن ديابت ايران نيز بر اين باور است 99درصد ديابتي ها به صورت مطلوب كنترل نمي شوند.
دكتر رجب 24 ميليون نفر از جمعيت كشور را داراي افزايش وزن و چاقي اعلام كرد و گفت: احتمال ابتلاي اين بيماران به ديابت در آينده بسيار زياد است به همين خاطر توصيه مي شود براي پيشگيري از خطر ابتلا به ديابت افراد بالاي 30 سال سن سالي يك بار براي كنترل قند خون به پزشك مراجعه كنند وتغذيه مناسب و ورزش روزانه را در دستور كار قرار دهند.