دانشگاه صنعتي اميركبير
* تاريخچه: دانشگاه صنعتي اميركبير(پلي تكنيك تهران)حدود چهل و شش سال پيش به عنوان اولين دانشگاه صنعتي كشور شناخته شد. اين دانشگاه كه به تعبير مقام معظم رهبري مادر دانشگاه هاي صنعتي كشور نام گرفته توانسته است با گسترش فعاليت هاي آموزشي، پژوهشي و دانشجويي خود جايگاهي برتر را در ميان مراكز علمي تحقيقاتي به خود اختصاص دهد. در حال حاضر اين دانشگاه با بيش از 440 عضو هيأت علمي، 6900 دانشجو و 132 گرايش در مقاطع مختلف علمي و دو واحد اقماري بندرعباس و ماهشهر به ارائه خدمات آموزشي، پژوهشي و رفاهي مي پردازد آنچه در زير مي آيد خلاصه اي از فعاليت ها و چگونگي سرويس دهي در دانشكده ها و واحدهاي مختلف دانشگاه است. اين دانشگاه در فضايي به مساحت 96 هزار متر مربع بنا شده است.
دانشكده ها، امكانات تحقيقاتي و مطالعاتي
دانشگاه داراي 15 دانشكده به شرح زير است: دانشكده مهندسي برق، مهندسي معدن و متالورژي، نساجي، هوا فضا، نفت، فيزيك و علوم هسته اي، عمران و محيط زيست، صنايع، كامپيوتر و فناوري اطلاعات، كشتي سازي و صنايع دريايي، مهندسي مكانيك، پزشكي، پليمر، رياضي و علوم كامپيوتر و مهندسي شيمي. در اين دانشگاه همچنين چهار گروه آموزشي شامل گروه هاي آموزشي مستقل شيمي،  زبان، معارف و علوم انساني و تربيت بدني به فعاليت مي پردازند. مراكز تحقيقاتي دانشگاه عبارتند از: مركز تحقيقات فناوري هاي نوين، مركز تحقيقات سيمان، پژوهشكده علوم و فنون اميركبير، مركز تحقيقات الياف مصنوعي و صنايع نساجي؛ مركز تحقيقات برق و الكترنيك، مركز تحقيقات صنايع غذايي و قند و مركز تحقيقات مهندسي صنايع و بهره وري، كتابخانه مركزي پرديس دانشگاه داراي مجلات و فصلنامه هاي ادواري و حدود 9700 جلد كتاب فارسي و 39 هزار و 430 جلد كتاب غير فارسي است. دانشگاه اميركبير بيش از 30 بانك اطلاعاتي مختلف را در زمينه علوم فني و مهندسي در خود جاي داده است. نشاني: حافظ- روبروي خيابان سميه
www.ahu.ac.ir