افزايش نرخ تقاضاي كار و كاهش نرخ اشتغال زنان
معاون فرماندار تهران گفت: در حال حاضر در مقايسه با سالهاي گذشته تقاضاي اشتغال زنان در جامعه افزايش پيدا كرده واز طرفي نرخ اشتغال آنان كاهش يافته است.
زهرا نژاد بهرام در گفتگو با خبرگزاري مهر با بيان اين مطلب گفت: در سالهاي قبل، 80 درصد زنان ميل به خانه داربودن داشتند اما امروزه اين آمار كاهش يافته وبه 60 درصد رسيده است و40 درصد نيز تمايل به اشتغال و كار در بيرون از منزل دارند.وي افزود: شرايط نامناسب اقتصادي جامعه، افزايش خانواده هاي يك نفره، زنان مطلقه و زناني كه همسران خود را از دست داده اند و همچنين بخش بزرگي از فارغ التحصيلان دانشگاهي كه احتياج به كار و اشتغال دارند از دلايل افزايش نرخ تقاضا و پايين آمدن ضريب اشتغال زنان است.
وي خاطرنشان كرد: ميزان متقاضيان شغل با مشاغل ايجاد شده در جامعه برابري نمي كند، تعداد كساني كه جوياي كار هستند هر روز بيشتر شده اما مشاغل ثابت است بنابراين شاهد افزايش بيكاري هستيم و براساس تحقيقات صورت گرفته در سال 85 تعداد بيكاران 2 برابر تعداد بيكاران امروز خواهد بود.
معاون فرماندار تهران تاكيد كرد: نرخ رشد اقتصادي در سال گذشته بيش از 6 درصد بوده اما بدليل اينكه از دوره هاي قبل با كمبودهاي زيادي مواجه بوده و نتوانسته آنها را جبران كنيم بنابراين بيكاري انباشته شده است. وي با اشاره به ورشكستگي برخي از واحدهاي تجاري در سال گذشته گفت: در چنين شرايطي اولين افرادي كه از كار بيكار مي شوند زنان هستند و همچنين اولين گروهي كه براي استخدام كمتر مورد توجه قرار مي گيرند نيز آنها هستند و تمام اينها بدلايل فرهنگي صورت مي گيرد و اينكه ما نتوانسته ايم تحولات را در جامعه نهادينه نماييم، بنابراين براي جبران اين امر نياز به قوانين حقوقي و حمايتي خاصي داريم كه در  آيين نامه هاي دولت ذكر شود.