رئيس سازمان مديريت و برنامه ريزي:
شهر بم در 18 ماه بازسازي مي شودآيين بزرگداشت قربانيان زلزله
رئيس سازمان مديريت و برنامه ريزي كشور،  در جمع خبرنگاران جزئيات برنامه ها و اقدامات دولت براي بازسازي بم را تشريح كرد.
به گزارش(ايسنا)، دكتر محمد ستاري فر با بيان اينكه ظرف 18 ماه آينده بازسازي بم به پايان مي رسد، توضيح داد :  براي اين امر زيرساختي، نقشه هاي لازم بايد آماده شود.
سازمان مديريت نيز ظرف دو ماه با كمك سازمان نظام مهندسي نسبت به ساختمان هاي دولتي تصميم گيري و بررسي هاي لازم را انجام مي دهد. ستاري فر  با بيان اينكه سازمان مديريت و برنامه ريزي كشور براي افزايش سقف تخصيصي و اصلاح رديف ها اقدام مي كند
خاطر نشان كرد: مبلغ 720 ميليارد ريال براي امور اضطراري و فوري از محل بودجه عمراني كشور به آسيب ديدگان اختصاص مي يابد.
اين رقم به صورت مداوم در اختيار هلال احمر و دستگاه هاي اجرايي براي اسكان موقت و تامين سبد غذايي زلزله زدگان در نظر گرفته شده است. وي از اختصاص اين رقم براي جبران هزينه هاي كادر پزشكي و پرستاري بيمارستان ها،  ستاد حوادث كرمان و ستاد حوادث وزارت كشور خبر داد و تصريح كرد:  دولت مبلغ پنج ميليون ريال به خانواده هاي يك نفره، هشت ميليون ريال به خانواده هاي دو نفره و مبلغ 12 ميليون ريال را از اين رقم به خانواده هاي بيشتر از پنج نفر اختصاص مي دهد.
ستاري فر در عين حال اختصاص 720 ميليارد ريال به صورت كوتاه مدت براي جبران خسارات را كافي ندانست و تصريح كرد: در  مصوبه جديدي كه دولت در جلسه سه شنبه خود داشت، چگونگي ساخت و ساز واحدهاي مسكوني و تجاري ـ صنعتي آسيب ديده شهرستان بم را لحاظ كرد.
در اين مصوبه ستادي براي مسئوليت پذيري، برنامه ريزي و سياست گذاري و راهبردي تعريف شده است كه بازسازي شهر بم را برعهده دارد. وي با بيان اينكه دولت نسبت به بازسازي و نوسازي بم تعهد دارد، اظهار كرد:  اين ستاد از مسئولان وزارت مسكن و شهرسازي، وزارت كشور و سازمان مديريت و برنامه ريزي كشور تشكيل مي شود و رياست اين ستاد را شخص رئيس جمهور بر عهده دارد.
رئيس سازمان مديريت و برنامه ريزي كشور با بيان اينكه اين سازمان موظف است ظرف 10 روز آينده نسبت به تشخيص زميني خارج از محدوده گسل زلزله خيز اقدام كند، توضيح داد:  دولت تاكنون مبلغ 2690 ميليارد ريال براي تامين و تجهيز ساختمان ها اختصاص داده است و پيش بيني مي شود كه چهار هزار ميليارد ريال براي امر بازسازي از طريق كمك هاي مردمي و خارجي اختصاص يابد.ستاري فر گفت: سازمان مديريت و برنامه ريزي مكلف است با همكاري نظام مهندسي كشور نسبت به شناسايي پيمان كاران مجرب براي ساخت ساختمان هاي مستحكم و ضد زلزله اقدام كند.وي با اشاره به قانون تنظيم بخشي از مقررات مالي دولت تصريح كرد:  دولت مجاز است يك درصد از بودجه سالانه خود را براي حوادث غير مترقبه اختصاص دهد.
وي با تأكيد بر اينكه رقم رديف ذكر شده براي بازسازي شهرستان بم كافي نيست، توضيح داد:  از ساير رديف هاي عمراني بودجه سال 82 نيز براي پردخت وام از طريق نظام استفاده خواهيم كرد.
وي از اعطاي 5/2 ميليون تومان مصالح دولتي به صورت رايگان به سازندگان خبر داد و گفت:  پنج ميليون تومان نيز سيستم بانكي كشور به شكل سپرده هاي كوتاه مدت با اخذ سود چهار درصد به متقاضيان اعطا مي كند.
رئيس سازمان مديريت و برنامه ريزي كشور همچنين گفت: پيمانكاران و مشاوران ساختماني كه اصول مقاوم سازي را رعايت نكرده اند و بناهاي احداث شده توسط آنها در زلزله بم تخريب شده به مراجع قضايي معرفي مي شوند.
دكتر «محمد ستاري فر» افزود: هيات دولت، سازمان مديريت و برنامه ريزي را موظف كرده طي دو ماه گزارشي در خصوص علت ريزش ساختمانها بخصوص ساختمان هاي دولتي و عمومي تهيه كند.
وي افزود: اين سازمان با همكاري سازمان نظام مهندسي ضمن شناسايي پيمانكاران متخلف و لغو صلاحيت آنها نسبت به شناسايي و تقدير از پيمانكاراني كه بناهاي آنها در برابر زلزله استحكام داشته، اقدام خواهد كرد.
آخرين اخبار بم
شهر بم ديروز پس از وزش بادي شديد هواي سردتري داشت. شبها بم از جمعيت خالي مي شود و به سختي به يكي دو هزار نفر مي رسد. اينان ساكنان واقعي شهر بم هستند كه در كنار ويرانه هاي خانه شان به ياد عزيزانشان مي گريند.ديشب برخي از خانواده ها شب هفت عزيزانشان را در گورستان بم برگزار كردند.اما روزها هزاران نفر به جمعيت شهر افزوده مي شود.مسئولان مي گويند عده اي از اين افراد فرصت طلباني هستند كه از اطراف و صرفاً براي سوءاستفاده از وضع موجود به بم مي آيند. مردم بم از مسئولان مي خواهند كه فكري به حال اين افراد بكنند.مسئولين در صدد هستد تا با احداث دو اردوگاه موقت در اطراف بم افراد آسيب ديده را بعد از مشاوره روانپزشكي به اين اردوگاهها انتقال دهند تا امدادرساني به آنان راحت تر صورت گيرد. اين در حالي است كه برخي از زلزله زدگان خانه هاي خود را مرمت كرده اند و يا سكونت در كنار خانه خراب خود را به اقامت در اردوگاه ها ترجيح مي دهند. يك مقام هلال احمر هم گفت: براي هماهنگي بيشتر در توزيع كمكهاي مردمي،  به آسيب ديده هاي بم شناسنامه مخصوص تحويل خواهد شد.تا عصر ديروز 90 درصد كار تجسس اجساد انجام شد و 10 درصد باقيمانده نيز مربوط به مناطق كور زلزله است كه شديداً تخريب شده است،اما روستاها كمتر تخريب شده است.



از لحاظ بهداشتي نيز وضعيت شهر بم تحت كنترل است، و مهمترين مشكل نبود سرويسهاي بهداشتي است كه تلاش براي رفع آن ادامه دارد و ديروز تعدادي حمام و توالت صحرايي در اين شهر برپا شد.در عين حال برنامه ضدعفوني منطقه با استفاده از مواد گندزدا در حال انجام است.وزارت بهداشت نيز هشدار داد تا دفن كامل اجساد از توزيع غذاي گرم خودداري شود.بنابر گزارش ديگري مهمترين نياز فعلي زلزله زدگان مواد شوينده، خميردندان، مسواك، حوله، پوشك بچه، و موارد مشابه است. در حال حاضر ارتباط تلفني بم با خارج از كشور با راه اندازي يك مركز ارتباطات سيار توسط كشور تركيه امكان پذير شده است. همچنين 10 هزار شماره تلفن آماده واگذاري شده است.قائم مقام مدير عامل سازمان تامين اجتماعي نيز از بازيابي تمامي سوابق بيمه شدگان شهرستان بم خبر داد و اعلام كرد در حال حاضر امكان صدور دفترچه درماني براي تمامي بيمه شدگا ن بم و ارائه  ساير خدمات وجود دارد.سازمان جغرافياي ارتش نيز خبر از عكسبرداري هوايي از مناطق زلزله زده داد كه اين تصاوير براي بررسي طرح و برنامه هاي بازسازي در اختيار كارشناسان قرار گرفته است.
آخرين آمار
يك مقام بلندپايه سازمان ملل اعلام كرد: شمار تلفات زلزله بم مي تواند به 50 هزار نفر افزايش يابد. اين در حالي است كه تاكنون به صورت رسمي از كشته شدن 30 هزار نفر خبر داده شده است. در صورت صحت آمار تخميني(50 هزار نفر)اين دومين فاجعه انساني به خاطر زلزله در جهان است.
براساس آمارها: هزار نفر تاكنون در بيمارستانها بستري شده اند و تا صبح ديروز 1369 پرواز در فرودگاه بم انجام شد كه 140 پرواز متعلق به كشورهاي خارجي بوده است.سازمان بهزيستي نيز از ساماندهي 1500 كودك زلزله زده خبر داد و اعلام كرد از اين تعداد 1400 كودك تحويل خانواده هاي خودشان شده اند همچنين 1500 زن بي سرپرست در مراكز نگهداري بهزيستي ساماندهي شده اند. اين در حالي است كه نيمي از كاركنان بهزيستي بم فوت كرده اند و ساختمان بهزيستي شهر كاملاً تخريب شده است.مدير حوادث غير مترقبه نيز تعداد نيروهاي امدادگر را 25 هزار نفر اعلام كرد.
62 كشور خارجي نيز آمادگي خود را براي كمك به زلزله زدگان اعلام كردند.
مجلس يادبود زلزله زدگان



آئين گراميداشت كشته شدگان زلزله بم ديروز در سراسر كشور برگزار شد.
در مراسمي كه در تهران برگزار شد رئيس جمهور، رئيس مجمع تشخيص مصلحت، وزراي دولت، رئيس دفتر مقام معظم رهبري، جمعي از مسئولين و جمع كثيري از اقشار مردم حضور داشتند.
در قم نيز مراسم مشابهي با حضور آيات عظام و علما برگزار شد.
كمكها را به پايگاه هاي مورد اعتماد دهيد
مسئولين از مردم خواسته اند براي جلوگيري از سوءاستفاده هاي احتمالي كمكهاي خود را به هلال احمر، سازمان بهزيستي و يا كميته امداد تحويل دهند و يا به حسابهاي بانكي اين سه نهاد واريز كنند.
نجات يك خانواده پس از 6 روز
نيروي زميني ارتش اعلام كرد: يك خانواده پس از گذشت 6 روز از حادثه دلخراش بم توسط يگانهاي ارتش نجات پيدا كرد.امير سرتيپ محمدي جانشين قرارگاه جنوب شرق با اعلام اين مطلب افزود: يگانهاي اين نيرو كماكان در حال جستجو براي نجات حادثه ديدگان هستند كه ممكن است هنوز زنده باشند.براساس اين گزارش خانواده نجات يافته شامل پدر، مادر و يك فرزند است.
ارگ تاريخي بم شكوه خود را بازمي يابد



با توجه به موجود بودن اسناد و مدارك مناسب و ارزنده از مراحل مختلف بازسازي ارگ بم، و باقي ماندن پايه ها و ديواره هاي ارگ، به عنوان اسكلت اوليه، بازسازي دوباره اين محوطه تاريخي از سر گرفته مي شود. بازسازي حاكم نشين، برج و بارو به عنوان نماد شهري اين اثر تاريخي، اصطبل، سربازخانه، يخدان، مسجد، حسينيه، چند خانه اين محوطه تاريخي و... با تصويب اعتبار 15 ميليارد توماني در طول 5 سال قابل اجرا است. تاكنون سازمان جهاني يونسكو، وزارت امورخارجه ايتاليا، وزير فرهنگ مصر و دبيران كل ايكروم(مركز بين المللي مطالعات و حفاظت از اموال فرهنگي)، ايكوموس(انجمن بين المللي محوطه ها و بناهاي تاريخي)براي بازسازي مرمت اين بنا اعلام آمادگي كرده اند.