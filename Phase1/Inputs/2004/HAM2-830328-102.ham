مقام معظم رهبري در ديدار نمايندگان مجلس:
مجلس با جديت با فساد مبارزه كند
* چند سال قبل كه بحث مبارزه با فساد مالي مطرح شد توقع اين بود كه مجلس در اين ميدان، نقش آفريني كند، اما اين توقع محقق نشد كه مجلس هفتم بايد با جديت در ميدان مبارزه با فساد، فعاليت كند* بايد در درجه اول خود را نماينده قشرهاي محروم مردم بدانيد و خواست هاي آنان را پيگيري كنيد* ذوب در ولايت اصولا معني ندارد، چرا كه رهبري هم بايد در اسلام ذوب شود
رهبر معظم انقلاب اسلامي، ديروز در ديدار نمايندگان هفتمين دوره مجلس شوراي اسلامي، مجلس را مظهر مردمسالاري ديني خواندند و با تشريح وظايف نمايندگان مجلس در حل مشكلات مردم و روند پيشرفت كشور تاكيد كردند: مجلس بايد آيينه تمام عيار عزت، استقلال، پاسداري از منافع ملي و مقابله با سلطه جويان جهاني باشد.
به گزارش ايسنا، حضرت آيت الله خامنه اي، با اشاره به جايگاه تعيين كننده و سرنوشت ساز مجلس افزودند: مجلس شوراي اسلامي قله  رفيع نظام جمهوري اسلامي است و بايد ساز و كاري را يافت كه اثرگذاري مجلس در حركت عمومي كشور روز بروز بيشتر و عميق تر شود.
ايشان نمايندگان مجلس را نمايندگان تمام قشرهاي ملت خواندند و در عين حال افزودند: بايد در درجه اول خود را نماينده قشرهاي محروم مردم بدانيد و خواست هاي آنان را پيگيري كنيد.
حضرت آيت الله خامنه اي، با اشاره به لزوم استفاده از همه ظرفيت هاي قانونگذاري و نظارت مجلس افزودند: با استفاده از ابزارهاي نظارتي به ويژه ابزار بسيار مهم ديوان محاسبات بر فعاليت هاي دستگاه ها، نظارت كنيد. ايشان در همين زمينه بر لزوم پرهيز كامل نمايندگان از ايجاد برخي ارتباطات مخدوش با دستگاه هاي تحت نظارت تاكيد كردند و افزودند: اينگونه اقدامات، تاثيرگذاري مجلس و توانايي عظيم و قانوني جمعي را در نظارت بر دستگاه ها، سلب مي كند.
رهبر معظم انقلاب اسلامي، مجلس شوراي اسلامي را نماينده و عصاره ملت برشمردند و در تشريح جايگاه سياسي مجلس، يادآوري كردند: موضع گيري سياسي مجلس مي تواند دشمنان را اميدوار و گستاخ كند و يا برعكس آنها را از دستيابي به هدف اصلي مراكز قدرت جهاني يعني سيطره مجدد بر دولت و كشور ايران، نااميد سازد و مجلس شوراي اسلامي بايد با موضع گيري هاي صحيح در پايداري سرنوشت ساز ملت در مقابل دشمنان استقلال و عزت اين سرزمين، نقش ويژه خود را به خوبي ايفا كند.
حضرت آيت الله خامنه اي جمع شدن 290 نفر از نخبگان كشور و ملت در مجلس شوراي اسلامي را فرصت بي نظيري براي بررسي و بحث و مجادله منطقي درباره  مسايل اصلي كشور دانستند و افزودند: همان گونه كه امام راحل عظيم الشأن، مكررا مي فرمود مجلس جاي مباحثات پرشور و پرنشاط برگزيدگان ملت است.
ايشان مجادلات علمي و مباحثات تخصصي نمايندگان مجلس را كاملا مفيد و ضروري خواندند و خاطرنشان كردند: ميان جنجال هاي دبستاني و حزبي با مباحث و مجادلات متكي بر انگيزه هاي صحيح تفاوت بسيار عميقي وجود دارد و مجلس بايد ضمن پرهيز كامل از درگيري هاي زشت جناحي ـ سياسي و فردي از مباحثات راهگشا و پرشور، كاملا بهره بگيرد.
رهبر معظم انقلاب در تبيين الگوي صحيح توسعه  ايران، از طرح برخي مسايل از جمله مدل هاي چيني، ژاپني و ديگر الگوهاي خارجي انتقاد كردند و افزودند: مدل توسعه ايران بايد براساس شرايط فرهنگي، تاريخي و ايمان و اعتقادات مردم، مدلي كاملا بومي بوده و ضمن برخورداري از تجربيات مفيد ديگران، از مدل هاي توصيه شده بانك جهاني، صندوق بين المللي پول و كشورهاي ديگر الگوبرداري نشده باشد.
حضرت آيت الله خامنه اي با اشاره به آغاز فعاليت هاي مجلس هفتم در سال پاسخگويي افزودند: كليه  دستگاهها و قوا از جمله مجلس بايد در مقابل افكار عمومي پاسخگو باشند. ضمن آن كه بر اساس ساز و كار قانوني دستگاههاي اجرايي بايد در مقابل مجلس نيز پاسخگو باشند. ايشان، نمايندگان مجلس هفتم را به اولويت بندي هدف ها و زمان بندي پي گيري و اجراي اولويت ها توصيه كردند و افزودند: اين كار مي تواند مبناي پاسخگويي منظم به مردم قرار گيرد.
رهبر معظم انقلاب اسلامي، مهلت 4 ساله خدمتگذاري به مردم را فرصت خوبي براي نمايندگان مجلس دانستند و افزودند: تمام خاطرات خوب ملت ايران از اميركبير، به دوران سه سال مسئوليت او برمي گردد، بنابراين 4 سال، مهلت كمي نيست به شرط آن كه حتي يك روزش را از دست ندهيد. حضرت آيت الله خامنه اي پرهيز از آرمان گرايي صرف را ضروري خواندند و خطاب به نمايندگان مجلس هفتم افزودند: به وضع موجود قانع نشويد و به دنبال قالب ها و روش هايي بگرديد كه بتوان آرمان هايي حقيقي را با استفاده از آنها عملي ساخت.
ايشان چشم انداز 20 ساله  ايران و سياست هاي اعلام شده را مبناي قانونگذاري مجلس برشمردند و خاطرنشان كردند: اگر همه اركان كشور و دستگاهها به وظايف مشخص شده در اين چشم انداز عمل كنند، ايران ظرف 20 سال به نقطه اوج خود خواهد رسيد.
رهبر معظم انقلاب اسلامي، با انتقاد از طرح مسأله ذوب شدن در ولايت خاطرنشان كردند: ذوب در ولايت اصولا معني ندارد، چرا كه رهبري هم بايد در اسلام ذوب شود تا احترام داشته باشد؛ بنابراين همه بايد در اسلام و اهدافي كه اسلام براي سعادت ملت ترسيم كرده است و در واقع در ملت ذوب شويم.
ايشان پيگيري استقلال ملي، عدالت اجتماعي، كم كردن شكاف بين فقير و غني و مبارزه با فساد را از وظايف اصلي نمايندگان مجلس خواندند و افزودند: اداره صحيح كشور، متوقف به مبارزه همه جانبه با فساد است.
حضرت آيت الله خامنه اي با اشاره به تاثير منفي برخي فسادهاي موجود در كمرنگ كردن فعاليتها و اقدامات مثبت انجام شده، افزودند: فساد مالي هرچند محدود باشد مانند ايدز و سرطان گسترش مي يابد و بتدريج همه كشور را از پا مي اندازد.
ايشان نقش مجلس را در مقابله با فساد مهم خواندند و افزودند: چند سال قبل كه بحث مبارزه با فساد مالي مطرح شد توقع اين بود كه مجلس در اين ميدان، نقش آفريني كند، اما اين توقع محقق نشد كه مجلس هفتم بايد با جديت در ميدان مبارزه با فساد، فعاليت كند.
رهبر معظم انقلاب خاطرنشان كردند: البته با دستمال كثيف نمي شود شيشه را تميز كرد، بنابراين بايد در درجه اول مراقب باشيد كه به هيچ وجه به فساد آلوده نشويد.
رهبر معظم انقلاب اسلامي با توصيه به نمايندگان مجلس به هوشياري در مقابل لغزشگاه هايي نظير مال و ثروت، از تصميم برخي نمايندگان در مورد تجديدنظر در برخورداريهاي بيهوده ناشي از نمايندگي، تشكر كردند و افزودند: هرقدر مي توانيد در پرهيز از اسراف و زياده روي پافشاري كنيد.
ايشان ترجيح دادن مسائل كلي كشور بر مسائل محلي و منطقه اي را ضروري خواندند و با اشاره به نيمه تمام ماندن هزاران طرح در مناطق مختلف كشور، افزودند: از جمله مصاديق ترجيح مصالح كلي كشور، تلاش براي به پايان رساندن اين طرحهاي نيمه تمام است.
حضرت آيت الله خامنه اي، انضباط نمايندگان و حضور كامل در جلسات علني و كميسيونها را لازمه نمايندگي ملت خواندند و افزودند: ان شاءالله اميدي كه مردم به شما بسته اند با فعاليتهاي شما روزبروز بيشتر مي شود كه در اين صورت بنده نيز دعاگوي شما خواهم بود.
رهبر معظم انقلاب اسلامي همچنين بار ديگر از مردم به خاطر حضور هوشمندانه در انتخابات مجلس هفتم و مقابله با خواست دشمن تشكر و به نمايندگان مجلس هفتم توصيه كردند: براي خدا كار كنيد تا مقام و مسئوليت به دامي براي به هدر رفتن عمرتان تبديل نشود.
در ابتداي اين ديدار، رييس مجلس شوراي اسلامي پيام عميق رهبر معظم انقلاب به مجلس هفتم را منشور كاري نمايندگان مجلس خواند و افزود: نمايندگان مجلس به پشتوانه حضور ملت در انتخابات و متكي بر حمايتهاي هميشگي رهبر معظم انقلاب از قوه قانونگذاري، تلاش مي كنند مجلس مقتدر، مستقل، آگاه، بصير و آزاده را سامان دهند كه ضمن قانونگذاري و نظارت بر اداره امور كشور، خود را در مقابل مردم پاسخگو بداند. آقاي حدادعادل، ايستادگي در مقابل زياده خواهي بيگانگان، ترجيح مصالح عمومي بر منافع حزبي، محلي و فردي را از ديگر هدفهاي نمايندگان مجلس هفتم برشمرد و گفت: تلاش مي كنيم با پيگيري عدالت اجتماعي، مبارزه با فقر و فساد و تبعيض، همكاري با ديگر قوا و استفاده از همه ظرفيتهاي قانوني مجلس روند حل مشكلات مردم را تسريع كنيم كه در اين راه به هدايت رهبر معظم انقلاب، راهنمايي علما و كمكهاي نخبگان فكري و علمي، نيازمنديم.