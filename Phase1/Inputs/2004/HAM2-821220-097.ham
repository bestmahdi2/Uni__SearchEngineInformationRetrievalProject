معاون وزير نيرو:
سرانه مصرف آب در ايران 5/2 برابر استاندارد جهاني است
گروه شهري: در سال هاي 70 تا 72 مصرف سرانه خانگي هر فرد در شبانه روز 220 ليتر بوده كه در حال حاضر اين ميزان به 170 ليتر تقليل يافته است و وزارت نيرو با برنامه ريزي بر آن است تا سال 1400 اين ميزان را به 140 ليتر كاهش دهد.
به گزارش خبرنگار همشهري، مهندس عباس شفيعي معاون وزير نيرو در امور آب و فاضلاب، ضمن اعلام اين مطلب گفت: فرهنگ سازي و افزايش سطح آگاهي مردم از اركان اصلي و تأثيرگذار در مصرف بهينه آب است، از اين رو، صاحبنظران و استادان دانشگاه و ديگر مراكز علمي بايد با طرح ديدگاه ها و پيشنهادهاي خود مسئولان اجرايي را در اين زمينه ياري دهند.
شفيعي كه در نخستين همايش مروجين فرهنگ مصرف بهينه آب سخن مي گفت، افزود: برابري ميزان آب توليدي در سال 81 با سال هاي 79 و 80، تأثير مثبت بهينه سازي مصرف آب را نشان مي دهد.
معاون وزير نيرو در ادامه گفت: بنابر توصيه سازمان بهداشت جهاني، استاندارد جهاني مصرف آب براي هر فرد در شبانه روز 70 ليتر است.
وي تصريح كرد: تبيين و تدوين الگوي مصرف بهينه آب و آموزش همگاني آن، از اهدافي است كه وزارت نيرو در بخش سازه اي و غيرسازه اي دنبال مي كند.
شفيعي در اين همايش از رشد 50 درصدي اعتبارات طرح هاي صنعت آب و فاضلاب خبر داد و گفت:  گردش مالي صنعت آب و فاضلاب در سال گذشته هزار و صد ميليارد تومان بوده كه تا پايان امسال به هزار و سيصد ميليارد تومان خواهد رسيد. وي همچنين از راه اندازي تصفيه خانه پنجم آب در تهران، به ظرفيت 7/5 متر مكعب در ثانيه و با 450 ميليارد ريال هزينه، طي دو ماه آينده خبر داد.مهندس شفيعي در پايان ضمن تقدير از رسانه هاي جمعي، مطبوعات آموزش و پرورش و صداوسيما، بر لزوم دستيابي به مديريت تقاضا، استفاده بهينه از آب بر پايه الگوي مصرف و دستيابي به فناوري پيشرفته در ساخت تجهيزات تأكيد كرد و گفت:  بحران ناشي از خشكسالي، نوسانات جوي، برداشت بيش از حد از منابع آب هاي سطحي و سفره هاي زيرزميني از مهمترين چالش هايي است كه بخش آب و فاضلاب كشور با آن مواجه است.