منقبت خوانان ايراني در تهران گرد هم مي آيند
همايش دو روزه منقبت خواني در روزهاي 30 مهر و اول آبان در تالار انديشه حوزه هنري برگزار مي شود.
«رضا مهدوي» رئيس مركز موسيقي حوزه هنري در گفت وگو با «مهر»، ضمن بيان اين مطلب افزود: اين همايش دو روزه همزمان با ماه مبارك رمضان، با هدف نگرش به موسيقي قدسي و مذهبي _ آئيني پس از هشتاد سال در ايران براي نخستين بار اجرا خواهد شد. در اين همايش به دو موضوع مناقب محض و مناقب تلويحي به معرفي گونه هاي مختلف اين دو شاخه كه از موسيقي آوازي مذهبي _ آئيني هستند، پرداخته مي شود.
وي ادامه داد: در اين همايش استاداني چون «براتعلي زابلستاني»(بهشهر)، «محمد عارفيان»(كاشمر)، «عباس بهاري»(بروجرد)، «غلامرضا سبزعلي»(لرستان)، «مرشد احسان گلچين»(كاشان)و «حسان اگزار خپاني زاده»(روستاي شاهور خوزستان)حضور خواهند داشت.
«مهدوي» در ادامه به حضور استادان بنام اين رشته چون «مرشد ولي الله ترابي»، «مرشد سيد مصطفي سعيدي» و «آلمه جوقي» اشاره كرد و افزود: در كنار اين استادان، اجراي دو نوجوان خراساني به نام هاي «علي صديق» و «سليمان تقديسي» را در بخش مناقب ضمني و محض خواهيم داشت.
او در پايان خاطرنشان كرد: در اين دو شب از سخنراني هاي حجت الاسلام حاج شيخ محمدعلي رجبي كياسري و هادي سعيدي كياسري بهره مند خواهيم شد كه پيرامون معرفي هنر منقبت خواني، تاريخچه و فتوت نامه منقبت خوانان خواهد بود.
اين برنامه در ساعت 19 تا 21 روزهاي ياد شده برگزار مي شود، همچنين براي نخستين بار در اين همايش دو روزه، نظرخواهي عمومي از طريق برگه هاي سنجش آماري نيز صورت مي گيرد و علاوه بر آن ويژه نامه همايش كه حاصل پژوهش هاست، به علاقمندان عرضه مي شود.