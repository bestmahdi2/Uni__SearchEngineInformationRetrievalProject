لايحه مديريت پسماندها امروز در مجلس بررسي مي شود
با تصويب دو فوريت لايحه مديريت پسماندها در جلسه روز يكشنبه مجلس شوراي اسلامي، اين لايحه سرانجام بعد از يكسال بررسي هاي كارشناسي، امروز احتمالاً به تصويب نهايي نمايندگان مجلس مي رسد.
سيدمحمد مجابي، معاون امور پشتيباني و پارلماني سازمان حفاظت محيط زيست در گفتگو با قلم سبز ايران گفت: اين لايحه وظيفه تمامي دستگاه ها و ارگان هاي ذيربط را در امر زباله هاي عادي، ويژه، خطرناك، كشاورزي و بيمارستاني مشخص كرده و براي افراد يا ارگان هايي كه تخلف مي كنند هم جريمه و هم جبران خسارت در نظر گرفته است.
وي افزود: در اين لايحه كه با تأكيد بيشتر بر بازيافت همراه است مسئوليت تأمين و پرداخت بخشي از هزينه هاي بازيافت برعهده توليدكنندگان گذاشته شده و وزارت امور اقتصادي و دارايي موظف است به منظور تشويق در اجراي اين قانون تا 12 درصد معافيت هاي مالي براي فعاليت هاي بازيافت درنظر بگيرد. سيدمحمد مجابي در ادامه خاطرنشان ساخت: لايحه مديريت پسماندها مشتمل بر 24 ماده قانوني است.