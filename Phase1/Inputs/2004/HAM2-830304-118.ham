واليبال انتخابي المپيك
قهرمان بازيهاي آسيايي و جام ملت هاي آسيا را برديم
يك پيروزي تاريخي براي ايران
گروه ورزشي: شكست دادن كره جنوبي نماينده آسيا در 8 دوره المپيك با مجموعه اي از مدال هاي متعدد قاره اي كه آخرين آنها مدال هاي طلاي بازيهاي آسيايي 2002 بوسان و 2003 جام ملت هاي آسيا بود به باور كمتر كارشناسي مي گنجيد.
تيم واليبال ايران در يكي از فرازهاي تاريخي خود پس از شكست دادن ژاپن در جام ملت هاي آسيا در تيان جين اين بار در تالار متروپوليتان شهر توكيو به پيروزي تاريخي ديگري رسيد و نشان داد كه چگونه مي توان در سايه يك برنامه ريزي مدون و استفاده از امكانات محدود بدل به تيمي مطرح در يك رشته ورزشي شد.
واليبال آسيا سالها در سيطره نژاد زرد و چشم بادامي ها بود، اما ايران تنها كشوري است كه معادلات سنتي در اين رشته را طي سه سال گذشته به هم ريخته و واهمه و ترس را به اردوي خاوردوري ها برده است. براي ما چندان توفيري نمي كند كه به المپيك آتن راه پيدا كنيم يا خير، ولي همين كه توانسته ايم ابهت چشم بادامي ها را بشكنيم، خود يك پيروزي بزرگ براي ورزش ما است.
البته تيم ايران با اين برد روحيه مضاعفي براي پرواز به المپيك گرفته و اگر مربيان ما بتوانند زنگار غرور را از چهره بازيكنان دور كنند چه بسا نتايج شيرين تري هم انتظار بهترين تيم طول تاريخ واليبال ما را در توكيو مي كشد.
بازي بي نقص
ايران 3 - كره جنوبي صفر
گيم ها:(18-25، 21-25، 16-25)
داور اول: دي سوزا(برزيل)داور دوم: آزي ويدو(پرتغال)
هميشه تاريخ ما بدليل ضعف دفاعي و سرويس مغلوب كره اي ها مي شديم و در برابر سرعت ذاتي آنها چاره اي جز شكست نداشتيم، اما اين بار همه چيز با گذشته فرق داشت. تيم فاتح ايران چه در كار گروهي و هماهنگي تيمي و چه به لحاظ رعايت فاكتورهاي لازم براي مهار سرعت كره اي ها بدون نقص ظاهر شد. بازيكنان ايران با سرويس هاي زهردار و تخريبي هيچ بختي به كار تيمي حريف ندادند و با بستن دفاع نفوذ ناپذير در روي تور و شناسايي مهاجمان كره، آنها را خلع سلاح كردند.
با چنين روندي تيم ايران كمر تيم صاحب نام كره را شكست و به نخستين برد تاريخي اش در برابر قهرمان آسيا رسيد. در كسب اين برتري بار اصلي تيم بر دوش امير حسيني بازيساز خوشفكر تيم ايران بود كه با استفاده از تمام فضاي تور و تدارك ديدن پاس هاي متنوع غافلگيري دفاع حريف را موجب شد. محمد تركاشوند و بهنام محمودي بهترين هاي ايران در حمله روي تور بودند و عباس قاسميان و عليرضا نادي با جابجايي مناسب در دفاع وسط تور و بريده هاي غافلگيرانه موجبات پيروزي تيم ايران را فراهم آوردند.
نتايج بازيهاي روز دوم
ايران 3 - كره جنوبي صفر
فرانسه 3 - كانادا صفر
استراليا 3- الجزاير صفر
ژاپن 2- چين3
بازيهاي روز سوم فردا برگزار مي شود و تيم ها امروز را استراحت مي كنند.