تمهيدات لازم براي بازي ايران و آلمان
گروه ورزشي: با نزديك تر شدن به ديدار دوستانه ايران وآلمان، آلماني ها از فدراسيون فوتبال كشورمان تقاضا كرده اند براي حضور خانواده هاي آلماني موافقت لازم به عمل آيد. اين در حالي است كه مسئولان ورزش كشورمان در حال رايزني هاي لازم براي حضور خانواده هاي ايراني در كنار آلماني ها هستند تا براي اولين بار شاهد حضور تعدادي از تماشاچيان همراه با خانواده هاي خود در استاديوم يكصد هزار نفري آزادي باشيم. در پي اين درخواست قسمتي از استاديوم يكصد هزار نفري آزادي براي اين منظور در نظر گرفته شده است كه گنجايش حضور نهصد تماشاگر را دارد.همچنين طي چند روز گذشته، فدراسيون فوتبال كشورمان با ارسال نمابري به خبرگزار ي ها، مطبوعات و راديو وتلويزيون تنها از يك خبرنگار و عكاس براي پوشش خبري اين ديدار دوستانه دعوت به عمل آورده بود كه ظاهرا حراست سازمان تربيت بدني قصد دارد براي خبرگزاري ها و راديو و تلويزيون اين استثنا را قايل شود و يك خبرنگار همراه با مترجم را به اين مسابقه دعوت كند.