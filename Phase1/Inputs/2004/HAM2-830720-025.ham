ستون ما
جراحي موجود زنده
شما مي گوييد شهر و منظورتان انبوهي آهن و سيمان و آسفالت است، من مي گويم شهر، اما منظورم موجودي زنده است كه هر روز صبح با ما از خواب بيدار مي شود، به تلاش و تكاپو برمي خيزد، گاه لبخند به لب دارد و گاه از درد به خود مي پيچد، شبانگاه به دنبال فرصتي براي آسودن است، گاه مهربان است، گاه خشمگين، گاه زاياست و پاكي مي  آفريند، گاه زاياست و پلشتي حاصل اوست؛ گاه نيز نيمه جان گوشه اي افتاده و هيچ كاري از او برنمي آيد... شهر در نگاه من موجودي روحمند و كاملا زنده است.
هانري لوكوربوزيه 
زنده بودن شهر، نكته اي است كه حتي در ساده ترين طرح هاي خدمات شهري و نه لزوما طرح هاي كلان جامع و تفصيلي مي  توان آن را لمس كرد. حتي فعاليت كاملا لازم و بدون شك و شبهه اي همچون جمع آوري و دفع زباله هاي شهري، مي تواند براي شماري از شهروندان مشكل ايجاد كرده و حتي حقوق برخي از آنها را تضييع  كند. قطعا ساعت جمع آوري زباله ها، مسير حركت آنها درشهر و محل انباشتن آنها مي تواند مخالفت هايي از سوي شماري از شهروندان را به دنبال داشته باشد، مخالفت هايي كه هنر مديريت شهري به حداقل رساندن آنهاست و محو كامل آنها اغلب ممكن است ناشدني باشد. در مقياس وسيع تر طرح هايي كه به هر نحو موجب ايجاد تغيير در فضاي كالبدي شهر مي شوند، از جمله اعمال سياست هاي جديد ساخت و ساز يا مقررات تازه ترافيكي، به طور جدي با مقاومت انبوهي از سازمان ها و حتي برخي از شهرونداني كه به طور ملموس شاهد نتايج مثبت اجراي اين طرح ها هستند، روبه رو خواهند شد. به همين خاطر، مديريت شهري را همچنان كه لوكوربوزيه گفته است، مي توان اصولا نه يك فعاليت صرفا عمراني و خدماتي، بلكه گونه اي جراحي انگاشت كه اغلب با قدري مقاومت و درد و رنج همراه است؛ اگرچه هميشه لازم باشد و هميشه هم آثار و نتايج مثبت آن به وضوح حس شود.
مديران شهري در هر نوع فعاليت لزوما با دو واكنش مغاير مثبت و منفي از سوي سطوح مختلف درگير با فضاي كالبدي شهر روبه رو خواهند بود، اما توانمندي و كارايي يك مدير شهري پويا و خلاق، نه گريز از هرگونه فعاليتي كه با مقاومت روبه رو مي شود، بلكه كاهش اين مقاومت ها و بعضا مجاب ساختن مقاومت كنندگان براي همراهي با منافع كلان شهر و شهروندان است.
بعيد است فردي كه از خون مي ترسد و تحمل شنيدن ناله حتي يك بيمار رو به موت را ندارد، بتواند جراح خوبي شود، به همان نسبت از يك مدير شهري انتظار شجاعت و توان ايجاد تحول مي  رود.