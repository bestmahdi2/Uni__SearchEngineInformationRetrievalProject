به دليل آلودگي به آنفلوآنزاي مرغي
زن و شوهر ژاپني خودكشي كردند
رئيس يك مرغداري در ژاپن به همراه همسرش دست به خودكشي زد. دليل اصلي اين خودكشي آلودگي مرغداري اين زوج به ويروس آنفلوآنزاي مرغي عنوان شده است. صاحب اين مرغداري كه «هاجيه آسادا» نام داشت با وجود مرگ مرغ هايش بر اثر آنفلوآنزاي مرغي از اطلاع رساني به مسئولان خودداري كرد. تاخير در اين ماجرا سبب شد كه كشف ويروس در مرغداري مذكور با تاخير انجام شود.
پس از بررسي هاي مسئولان مشخص شد كه تعدادي از مرغ هاي آلوده مرغداري «آسادا» براي فروش به 21 استان كشور ارسال شده است. در اين مرغداري تاكنون 250 هزار مرغ به دليل بروز بيماري از سوي مسئولان نابود شده اند. اين خودكشي در ژاپن عكس العمل هايي را برانگيخت تا آن جا كه نخست وزير اين كشور ضمن ابراز تاسف از ماجراي آسادا گفت: او با اين اقدام تلاش كرده است كه مسئوليت مسايل به وجود آمده را به گردن بگيرد.
دشمني مرغ و كلاغ
به نظر مي رسد حوادث زيادي پيرامون آنفلوآنزاي مرغي در ژاپن به وقوع پيوسته باشد. در آخرين خبرها كلاغ هاي اين كشور نيز از بيماري آنفلوآنزاي مرغي در امان نيستند. به تازگي جسد دو كلاغ كه گفته مي شود بر اثر آنفلوآنزاي مرغي مرد ند پيدا شده است.
اين نخستين بار است كه در كشور چشم  بادامي ها يك پرنده وحشي به ويروس آنفلوآنزاي مرغي مبتلا شده است. كارشناسان معتقدند: احتمال دارد كه چگونگي سرايت ويروس آنفلوآنزا به مرغ ها در مرغداري ها در نتيجه آزمايش هايي كه روي كلاغ هاي مرده انجام مي شود نهفته باشد.
مسئولان ژاپني سعي دارند با آگاه كردن مرغداري ها از امكان انتشار اين بيماري  پيشگيري كنند. پيش از اين گفته شد كه ويروس اين بيماري از سوي پرندگان وحشي به ماكيان سرايت مي كند. به اين ترتيب كه پرندگان وحشي با هدف شكار ماكيان به آنها نزديك شده و ويروس را به ماكيان انتقال مي دهند.
كارشناسان مي گويند خطر سرايت اين بيماري به انسان در صورت نزديك شدن به مرغ  بيمار وجود دارد. اما تاكنون نمونه اي مبني بر ابتلا به اين بيماري در اثر خوردن گوشت مرغ و يا تخم مرغ در جهان ديده نشده است.
تاكنون 11 كشور آسيايي در جهان به اين ويروس مبتلا هستند و 20 نفر نيز بر اثر آنفلوآنزا مرغي جانشان را از دست داده اند.