شهردار تهران: 56 پل غير همسطح براي حل معضل ترافيك طراحي شد
طرح تردد زوج و فرد خودروها فعلا اجرا نمي شود
گروه شهري: اجراي آزمايشي طرح تردد زوج و فرد خودروها تا قبل از فراهم شدن تسهيلات حمل و نقل پيشرفته، ارزان قيمت و سريع به اجرا گذاشته نخواهد شد.
خبرنگار ما به نقل از دكتر محمود احمدي نژاد - شهردار تهران -درباره عزم مديريت شهري در اجراي طرح هاي زوج و فرد كردن خودروها و يا گسترش محدوده طرح ترافيك مي نويسد: هم شوراي شهر و هم شهرداري تهران اصراري به اجراي اينگونه طرح ها ندارند و اميدواريم هيچ وقت هم نيازي به آن نباشد، اما در هر حال اين مجوزي است كه از طرف شوراي شهر تهران به منظور اعمال در شرايط خاص و بحراني به مديريت شهري داده شده است.
شهردار تهران اقداماتي از اين دست را از جمله اهرم هاي كنترلي ويژه مديريت تقاضا در همه دنيا دانست كه مي تواند به عنوان يك مسكن و بطور مقطعي راهي براي كاهش تقاضاي سفر و برون رفت از گره هاي كور ترافيكي بويژه در ساعات اوج آن باشد. اين در حالي است كه به گفته احمدي نژاد، شركت مطالعات و تحقيقات و سازمان حمل و نقل و ترافيك شهرداري در حال انجام بررسي ها و مطالعات دقيقي به منظور ارائه يك طرح كامل و جامع در اين باره هستند لذا قبل از اجراي هرگونه محدوديت ترافيكي، تسهيلاتي براي عبورومرور دانش آموزان، بيماران اورژانسي،  سازمانهاي حساس،  معلمين، استادان دانشگاه، پزشكان و كساني كه به شغل رانندگي مشغولند، فراهم خواهد شد. ضمن اينكه در صورت قطعي شدن نيز اين طرح را در يك محدوده زماني مثلا ساعات اوج ترافيك صبحگاهي و بخشي از شهر به اجرا خواهيم گذاشت.
شهردار تهران علت شكست طرح سابق زوج و فرد كردن عبور و مرور خودروها را به دليل عدم برخورداري از كار مطالعاتي و كارشناسي لازم و اجراي آن بدون محدوديت زماني و مكاني(در كل شهر و از صبح تا شب)دانست.
آنچه احمدي نژاد در مصاحبه با خبرنگار ما به عنوان راه حل اساسي معضل ترافيك نام برد و بر آن تأكيد كرد افزايش خطوط ويژه، بهسازي شبكه و توسعه خطوط اتوبوسراني، مترو، قطار هوايي، اصلاحات هندسي، توسعه بزرگراهها، تونل رسالت، تقاطعات غير همسطح و جداسازي محل عبور عابرين پياده بود.
وي در پاسخ به اين سئوال كه اقدامات مورد اشاره زمانبر بوده و در درازمدت تاثير خود را نشان مي دهد بنابراين راه چاره ترافيك تهران در كوتاه مدت چيست، گفت: مديريت شهري پيشنهادي مبني بر تنظيم ساعات كار شهروندان مطرح كرده بطوري كه با توزيع و تقسيم سفرهاي درون شهري در ساعات طولاني تر بويژه در ساعات اوج ترافيك صبحگاهي و عصرگاهي مي توانند در صورت اجرا كمك زيادي در روان سازي ترافيك داشته باشند.
احمدي نژاد افزود: البته يك كار اساسي ديگر در شرايط فعلي توزيع مراكز خدماتي سازمانهاي مختلف در سطح نواحي شهر تهران است تا شهروندان هر ناحيه بدون اينكه نيازي به طي مسافت طولاني به دور از محل سكونت خود داشته باشند با مراجعه به نزديكترين مركز خدماتي تام الاختيار،  موفق به انجام امور اداري خود شوند.
شهردار تهران از طراحي 56 پل غير همسطح به منظور كمك به معضل ترافيك تهران خبر داد و گفت: مديريت شهري با توجه به پتانسيل بالا و توان و دانش مهندسان و متخصصان خود امكان آن را دارد كه حتي ظرف يكسال كار احداث اين پل ها را به پايان برسانند، اما به دليل تعداد زياد خودروهاي موجود در شهر و ضرورت مسدود شدن و يا انحراف مسير خيابانها در هنگام عمليات احداث پل ها نگران راه بندانهاي طولاني و سنگيني هستيم كه خارج از تحمل و حوصله شهروندان بوده و زندگي روزانه آنان را مختل مي كند، بنابراين فعلا كار احداث 22 پل را در دست انجام داريم و به مرور از اول شهريور ماه با افتتاح هر كدام از اين پلها، كار ساخت پل ديگري را آغاز مي كنيم.
وي افزود: مديريت شهري يكي از محورهاي اصلي كار خود را اصلاح وضعيت ترددي و ترافيك شهري قرار داده و در اين باره ضمن رعايت حال شهروندان و فراهم كردن كمترين اسباب مزاحمت همه همت خود را عليرغم تمامي محدوديت ها و مشكلات براي به ثمر رساندن طرح هاي ترافيكي و عمراني در كمترين زمان ممكن معطوف مي دارد.