صبح تا شب
جواد رسولي 
سينما
امروز در سالن ناصرخسرو جهاددانشگاهي دانشگاه تهران مي توانيد سه تا فيلم كلاسيك تماشا كنيد. اولي كه ساعت 14 نمايش داده مي شود«خانه غريبه ها» ساخته ال جوزف منكيه ويچ است. او فيلم را سال 1949 ساخته و ادوارد جي رابينسون، ريچارد كنت و سوزان هيوارد در آن بازي كرده اند. فيلم 101 دقيقه و دوبله است.
ساعت 16، فيلم «شهر رو به ترقي» به كارگرداني جان كانوي به نمايش در مي آيد. اين يكي محصول سال 1940 است و در آن كلارك گيبل، اسپنسر تريسي و كلودت كولبرت بازي كرده اند. داستان درباره دو دوست است كه در كار حفاري چاه نفت فعاليت مي كنند و به ثروت مي رسند. اين فيلم 120دقيقه است و به زبان اصلي پخش مي شود.
ساعت 18 هم مي توانيد «بهترين سال هاي زندگي ما »را تماشا كنيد. اين يكي از بهترين و مشهورترين آثار ويليام وايلر است. بازيگراني مثل فردريك مارچ، ميرنا لوي و دانا اندروز در فيلم حضور دارند و فيلم محصول سال 1946 است. اين يكي دوبله نمايش داده مي شود و مدت زمانش 182 دقيقه است.
تلويزيون
امشب هم تا حدودي شب فوتبال است. ليگ هاي اروپايي هفته هاي آخرشان را مي گذرانند و بازي ها حساسيت زيادي دارند. ساعت 30:17 از شبكه 3 مي توانيد حساس ترين بازي اين هفته سريa را كه بين ميلان و رم انجام مي شود تماشا كنيد. بعد از آن هم بازي ليورپول و ميدلزبورو ساعت 35:19 پخش مي شود.
سواران كوچك همان مجموعه نيمه وسترني كه آدم را ياد سريال دوست داشتني شهر مرزي مي  اندازد امشب ساعت19 از شبكه تهران پخش مي شود. يك قسمت ديگر از سريال تكراري پهلوانان نمي ميرند را ساعت 21 از شبكه 2 مي توانيد ببينيد و نقطه چين قرار است ساعت 20:22 از شبكه 3 پخش شود. اميدواريم كه اين طور باشد در ضمن يك قسمت ديگر از مجموعه  هلي كوپتر امداد را شب ساعت 23 از شبكه تهران ببينيد و اگر هنوز بيدار بوديد مجموعه مسافر را مي توانيد ساعت 10:1 از شبكه 1 تماشا كنيد. همان مجموعه اي كه تويش ابوالفضل پورعرب و همسرش آناهيتا نعمتي بازي كرده اند.
فرهنگسرا
امروز، ساعت 15 جلسه شعر خواني و نقد شعر در فرهنگسراي اقوام برگزار مي شود. مي توانيد شعرهايتان را درجلسه بخوانيد و درباره شان با بقيه بحث كنيد. البته اگر به خيابان ابوذر و ميدان بهاران نزديك هستيد.
در نگارخانه لاله(خيابان فاطمي،  بعد از هتل لاله)يك نمايشگاه نقاشي برپا شده كه بهانه اش روز بزرگداشت معلم بوده است. در اين نمايشگاه 40 اثر از آثار گروهي از استادهاي دانشگاه با موضوع طبيعت فيگوراتيو با تكنيك رنگ روغن و اكروليك عرضه شده است. نمايشگاه تا 17ارديبهشت ماه ادامه دارد.
در فرهنگسراي بهمن هم يك نمايشگاه كتاب تا 20 ارديبهشت ماه برپاست. 1600 جلد كتاب در سه بخش كودكان، نوجوانان و بزرگسالان عرضه شده اند و بخشي هم به كتاب هاي دانشگاهي اختصاص داده شده، اين نمايشگاه در سالن كتابخانه شهيد فهميده برگزار شده است. در ضمن فرهنگسراي بهمن قرار است به مناسبت ميلاد پيامبر اسلام روز هفدهم ارديبهشت ماه يك مسابقه حضوري خوشنويسي برگزار كند. اگر آدم خوش خطي هستيد يا خودتان اين طوري فكر مي كنيد، پنج شنبه اين هفته بين ساعت 15 تا 30:17 سري به اين فرهنگسرا بزنيد و در گالري شماره 2، شانس تان را امتحان كنيد.
كتاب
«منم كوروش شهريار روشنايي ها» نام كتاب تازه اي است از سيد علي صالحي، شاعر معاصر. اين بار صالحي به سراغ كتيبه هاي كهن كوروش رفته و آنها را بازسرايي كرده. صالحي پيشتر هم سراغ متون قديمي رفته بود و اوستا و كتاب مقدس را بازسرايي كرده بود. او درمقدمه كتابش توضيح مي دهد: «گفتم به رويا و ريشه ها بازگردم و بلوغ بي همتاي فرهنگ ملي اين ديار بي خلل را به رخ بي خويشتنان منكر بكشانم، زيرا او كه هويت نخستين و ريشه هاي استوار خويش را بازنشناسد آينده اي استوار نخواهد داشت. كتاب را نشر ابتكار نو چاپ كرده و قيمت اش 1500 تومان است.
ويديو
فيلم «ساعات» مدتي است وارد شبكه ويدئويي كشور شده و مي  توانيد آن را از ويديو كلوپ هاي محل بخريد. اين فيلم را استيون دالدري از روي رمان موفق مايكل كانينگهام ساخته و بازيگران بزرگي مثل نيكول كيدمن، جولين مور، مريل استريپ و اد هريس در آن بازي مي كنند. يكي از ويژگي هاي اين نسخه كه در بازار ايران وجود دارد دوبله اش است. مرحوم ژاله كاظمي جاي نيكول كيدمن صحبت كرده،  شهلا ناظريان مريل استريپ راگفته و مهوش افشاري جاي جولين مور حرف زده چنگيز جليلوند هم به جاي اد هريس در فيلم صحبت كرده است.