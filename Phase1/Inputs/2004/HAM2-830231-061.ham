با قرائت پيام رئيس جمهوري
هفتمين جشنواره موسيقي نواهاي حماسي در شيراز گشايش يافت
هفتمين جشنواره نواهاي حماسي با حضور گروه هاي شركت كننده در گلزار شهداي شيراز و گلباران مزار شهداي اين استان در تالار حافظ آغاز به كار كرد.
به گزارش روابط عمومي هفتمين جشنواره نواهاي حماسي در ابتداي آيين گشايش اين جشنواره كه با حضور استاندار فارس و مسئولين بنياد حفظ آثار و نشر ارزشهاي دفاع مقدس برگزار شد- سيد جواد هاشمي- گزارشي را از روند اجرايي هفتمين جشنواره نواهاي حماسي ارائه كرد.
سپس نيز پيام «سيد محمد خاتمي» رئيس جمهوري توسط استاندار فارس قرائت شد. در اين پيام با اشاره به رشادتها و مقاومت هاي ملت ايران در طول دفاع مقدس آمده است: «گر چه اثري كه به صورت كامل بازتاب دهنده اين حماسه بزرگ و هم شأن راستين آن باشد كمتر خلق شده است، اما ملت  ما در سالهاي پس از دفاع مقدس در پس پرده وجدان هنري خويش همواره دغدغه خلق آثاري بزرگتر و برتر از گذشته را درباره اين رويداد شگفت زنده نگه داشته است.»
در اين پيام همچنين برگزاري هفتمين جشنواره نواهاي حماسي به منزله كوششي براي ارزشگذاري هنرمنداني تلقي شده كه مي كوشند با استفاده از ظرفيت هاي متعالي و جهان شمول موسيقي عظمت مقاومت يك ملت رادر مقابل تجاوز، استبداد و نيل به آزادي رقم زنند.
استاندار فارس نيز پس از قرائت پيام رئيس جمهوري گفت: اتفاقاتي كه در حوزه هنر روي مي دهد بايد با رويكرد عرضه مفاهيم دفاع مقدس ارتباط منطقي داشته باشد.
«دكتر انصاري لاري» افزود: برگزاري هفتمين جشنواره نواهاي حماسي جوهره پيوند هنر ارزشي با ارزشهاي دفاع مقدس بوده و فرصت خوبي است كه ثابت شود هنر نيز از جنس معنويت است.
پس از صحبت هاي استاندار فارس پيام سردار «باقرزاده» رئيس بنياد حفظ ارزشهاي دفاع مقدس قرائت شد.
در ادامه نيز گروههاي «اوغلان بخشي»، نيروي هوايي، سروناز، فلك الافلاك، سرود آفتاب، نيروي مقاومت بسيج، آبيدر، آوا و در حضور هيات داوران به اجراي برنامه پرداختند.
همايش نوحه دفاع مقدس نيز كه از شب گذشته با حضور نوحه خواناني چون صادق آهنگران، حاج محسن طاهري و رضا  پور احمد در حسينه عاشقان ثارالله برگزار شد امشب با معرفي با برگزيدگان به كار خود پايان خواهد داد.