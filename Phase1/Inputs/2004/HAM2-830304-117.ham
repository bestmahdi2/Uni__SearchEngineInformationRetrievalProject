فوتبال جام حذفي ايران
پرسپوليس در تهران به استقلال اهواز باخت
گروه ورزشي: تيم فوتبال پرسپوليس در بازي رفت خود مقابل استقلال اهواز در ورزشگاه آزادي با يك گل مغلوب شد. پرسپوليس كه در اين روز افشين پيرواني كاپيتان خود را پس از فراغت از بيماري درخط دفاعي به كار گرفته بود، در مقابله با حريف هرگز نتوانست راهي براي گريز از شكست بجويد و درنهايت با يك گل تن به باخت داد.
استقلال اهواز با وجود ارائه يك بازي روان بارها روي ضعف دفاعي پرسپوليس صاحب موقعيت شد ولي مهاجمان عجول اين تيم اين فرصت ها را به راحتي از دست دادند. استقلال يك گل زد و ده فرصت گل را خراب كرد. تنها گل اين ديدار در دقيقه 41 از سوي باقر احمدي وارد دروازه ساشا ايليچ شد. بازي برگشت دو تيم در اهواز و در ورزشگاه تختي اين شهر انجام خواهد شد.
پاس فاتح ليگ برتر كه با تلفيقي از نفرات باتجربه و اميد در جام حذفي حاضر شده است، در شيراز به مصاف برق اين شهر رفت. در اين ديدار پاس موفق شد با گل هاي ميثم منيعي و آرش برهاني در برابر تنها گل محمد اميري برق را مغلوب كند.
سايپا تهران در بازي برگشت مقابل ذوب آهن اردبيل با برتري سه بر صفر به مرحله بالاتر گام گذاشت. صادقي، خانگلي و اميرآبادي زنندگان گل هاي سايپا بودند.
تيم كشت و صنعت شوشتر نيز در ديدار با عقاب گنبد توانست سه بر يك پيروز شود.
در مشهد، سپاهان در مصاف با شهرداري اين شهر با تك گل محمود كريمي توانست حريف خود را شكست دهد. محمود كريمي در دقيقه چهارم نيمه اول از روي ضربه آزاد توانست توپ را وارد دروازه شهرداري مشهد كند.
عكس: مجتبي جانبخش