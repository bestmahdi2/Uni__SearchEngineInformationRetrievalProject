همه در انتظار پاسخ ايران به توافق پاريس
گروه سياسي: انتظار درمورد نتيجه پرونده هسته اي ايران همچنان ادامه دارد. درحالي كه ديپلمات هاي ايراني مذاكره كننده با اروپا روز دوشنبه خبر دستيابي به توافق اوليه با اروپا را اعلام كردند ولي هنوز نتيجه اظهارنظر سران چهار كشور مذاكره كننده يعني ايران، آلمان، انگليس و فرانسه اعلام نشده است. گويا كه سه كشور اروپايي در انتظار پاسخ ابتدايي از سوي ايران هستند هرچند بنا بر برخي شنيده ها امكان دارد پاسخ سران جمهوري اسلامي به مذاكرات پيش از اعلام رسمي در مذاكره اي ديگر در اروپا به نمايندگان سه كشور اروپايي اعلام شود.
درخواست بيانيه مكتوب از ايران
براي تعليق غني سازي
ديپلما ت هاي غربي اعلام كردند، آژانس بين المللي انرژي اتمي از ايران خواسته است بيانيه مكتوبي را مبني بر تعليق فعاليت هاي غني سازي اورانيوم خود پيش از چهارشنبه به اين سازمان ارائه دهد. به گزارش فارس و به نقل از خبرگزاري شين هوا، در گفت وگوهاي انجام شده در روزهاي شنبه و يكشنبه در پاريس، انگليس، فرانسه و آلمان به توافق موقت با تهران براي تعليق فعاليت هاي غني سازي اورانيوم رسيدند. اين سه كشور اروپايي نمايندگي اتحاديه 25 عضوي اروپا را بر عهده داشته و اميدوارند ايران را به توقف فعاليت هاي مربوط به غني سازي اورانيوم در ازاي همكاري هسته اي با اروپا تشويق كنند.
برخي ديپلمات هاي مستقر در وين گفتند البرادعي به ايران قول داده است در صورتي كه مذاكرات بين ايران و اتحاديه اروپا بخوبي پيش برود، وي گزارش مثبتي را ارائه خواهد كرد.
اين ديپلمات ها افزودند تلفيق گزارش مثبت آژانس بين المللي انرژي اتمي و تعليق مشخص همه فعاليت هاي مربوط به غني سازي اورانيوم تضمين رهايي ايران از ارجاع به شوراي امنيت در ماه جاري است. ديپلمات ها گفتند پس از دور سوم مذاكرات با مقامات فرانسه، آلمان و انگليس در پاريس انتظار مي رود ايران هفته جاري تعليق كامل همه فعاليت هايي را كه به نوعي مي تواند به طور بالقوه در ساخت سلاح هاي هسته اي استفاده  شود، اعلام كند.
اين 27 نفر
تيم مذاكره سه كشور اروپايي در پاريس از 27 كارشناس تشكيل شده بود. به گزارش خبرگزاري فارس كارشناسان فني، هسته اي و ديپلمات نمايندگان سه كشور اروپايي را در مذاكرات پاريس همراهي كرده اند. براساس اين گزارش تيم كارشناسي اروپايي بمنظور تهيه و ارائه گزارش فني و دقيق در مورد موضوع مذاكره از همه توانمندي خود استفاده كرده است در حالي كه تيم مذاكره ايراني از همان 4 ديپلمات وزارت امور خارجه تشكيل شده بود. اين گزارش مي افزايد: نشستهاي كارشناسي مقدماتي در ايران با حضور كارشناسان فني و حقوقي برگزار مي شد.
روز جمعه زمان ارائه گزارش البرادعي
يك  ديپلمات  آژانس  بين المللي  انرژي  اتمي در وين  گفت : به  احتمال  زيادگزارش  محمد البرادعي  مديركل  آژانس  در مورد فعاليت هاي  هسته اي  ايران  روزجمعه  در اختيار اعضاي  شوراي  حكام  قرار خواهد گرفت . وي  به  ايرنا گفت : انتظار مي رودپيش  از انتشار اين  گزارش ، پاسخ  ايران  به  پيشنهادات  سه  كشور اروپايي  در ارتباط با تعليق  غني سازي ، به آژانس  ارائه  شود.
اين  ديپلمات  تأكيد كرد، براي  پاسخ  جمهوري  اسلامي ايران  به  آژانس  محدوديت زماني  در نظر گرفته  نشده  و چنانچه  نظر ايران  بعدا اعلام  شود، اين  موضوع  درسخنراني  مقدماتي  مديركل  آژانس  كه  در آغاز نشست  شوراي  حكام  در تاريخ  25نوامبر(پنجم  آذر ماه )ايراد مي شود، عنوان  خواهد شد.
خبرگزاري  رويتر قبل  از اين  به نقل  از ديپلمات هاي  آژانس  بين المللي  انرژي اتمي اعلام  كرده  بود كه  ايران  بايد تا روز چهارشنبه (20 آبان )پاسخ كتبي  خود را در مورد زمان  و مدت  دقيق  تعليق  غني سازي  كه  مورد نظر سه  كشوراروپايي  است ، به  آژانس  ارائه  دهد.
ايران هيچ نگراني در مورد
شوراي امنيت ندارد
دبير كميته تبليغات شوراي عالي امنيت ملي هر گونه نگراني در مورد ارجاع پرونده هسته اي ايران به شوراي امنيت سازمان ملل را بي دليل خواند. علي آقا محمدي در گفتگو با فارس در خصوص اين كه تيم مذاكره كننده تا چه حد موفق عمل كرده است، اظهار داشت: به هرصورت تيم مذاكره كننده در حد توان خودش و به ميزاني كه امكان داشته مذاكرات را با توفيق جلو برده، اما نتايج نهائي با توجه به نظرات تهران و مسئولان كشور در حال نهائي شدن است. وي در مورد نگراني هاي موجود در خصوص ارجاع پرونده هسته اي ايران به شوراي امنيت تصريح كرد: ما در اين زمينه هيچ نگراني نداريم و پرونده هر سمتي كه پيدا كند كشور راه  حلهاي خود را دارد.
بدبيني آمريكا به توافق ايران
استفان  ريدميكر يك  مقام  وزارت  امور خارجه  آمريكا با اشاره  به  توافق حاصله  بين  ايران  و سه  كشور اتحاديه  اروپا در پاريس  گفت : آمريكا نسبت  به اين  توافق  بدبين  است .
به گزارش ايرنا به نقل از استاندارد، وي  روز سه شنبه  تأكيدكرد: ما گمان  نمي كنيم كه  ايران  تعهدات  خود را عملي  سازد و سلاح  اتمي نسازد. ريدميكر كه  براي  شركت  در يك  كنفرانس  درباره  نيروگاه  هسته اي  حرارتي در وين  بسر مي برد، افزود: آمريكا نسبت  به  اهداف  درازمدت  ايران  بسياربدبين  است . اين  مقام  وزارت  امور خارجه  آمريكا در عين  حال  تأكيدكرد: واشنگتن  مانعي در راه  تلاش هاي  اروپاييان  براي  رسيدن  به  توافق  ديپلماتيك  با ايران  ايجاد نخواهد كرد.
از نظر آمريكا مذاكرات ادامه دارد
بوچر گفت: آمريكا هميشه احساس كرده است كه پرونده ايران بايد به شوراي امنيت فرستاده شود. به گزارش ايسنا به نقل از پايگاه اينترنتي وزارت امور خارجه آمريكا، ريچارد بوچر، سخنگوي وزارت امورخارجه آمريكا در خصوص توافق احتمالي ايران - اروپا در خصوص برنامه هسته اي تهران گفت: اروپايي ها با ما در تماس بوده اند و ما نيز با آنها تماس داشته ايم.در حال حاضر من اظهارات طرف ايراني را مبني بر اين كه توافقي داشته اند ديده ام، اما چنين اظهاراتي را از طرف اروپايي شاهد نبوده ام؛ بنابراين فكر مي كنم آنها هنوز با يكديگر در تماس هستند؛ قطعا آنها با ما نيز در تماسندو ما درباره اين كه در خصوص ايران در چه مكاني قرار دارند اطلاعاتي دريافت كرده ايم؛ اما جزييات كامل مذاكرات را دريافت نكرده ايم. وي افزود: آنچه كه صحيح است، اين است كه ما و اروپايي ها هم چنان در خصوص اين كه ايران بايد به طور كامل با آژانس بين المللي انرژي اتمي همكاري كند،الزامات مربوط به منع گسترش سلاح هاي هسته ا ي را پاسخ دهد و تمامي فعاليت هاي مربوط به غني سازي و پردازش دوباره اورانيوم را فوراً و به طور كامل به حالت تعليق در آورند توافق داريم. بوچر همچنين گفت: مطمئنم طي روزهاي آينده از اروپايي ها بيشتر خواهيم شنيد. اما در حال حاضر نمي توانيم قضاوت كنيم.
دريافت تضمين از اروپايي ها
عضو هيأت رئيسه مجلس شوراي اسلامي با اشاره به مذاكرات هسته اي گفت: اروپايي ها نشان دادند كه قابل اعتماد نيستند پس تضمين هايي كه به ايران مي دهند بايد حقوقي باشد.
حميدرضا حاجي بابايي در گفتگو با فارس با تأكيد بر اين كه اروپا بايد از موضع خودش نسبت به فناوري هسته اي ايران انعطاف به خرج دهد، اظهار داشت: اگر اروپا نسبت به فناوري هسته اي ايران انعطاف به خرج ندهد هيچ توافقي بر سر فعاليت هسته اي حاصل نمي شود. نماينده همدان در مجلس شوراي اسلامي موضع ايران در قبال پرونده و فعاليت هسته اي را شفاف، روشن و غير قابل انعطاف دانست و تأكيد كرد كه جمهوري اسلامي ايران از خطوط قرمز خود عبور و عقب نشيني نخواهد كرد.
وي افزود: اين كشورهاي اروپايي هستند كه بايد انعطاف به خرج دهند و از موضع غيرمنصفانه خود عقب نشيني كرده و رضايت دهند تا ايران در مسير بسته شدن پرونده هسته اي گام بردارد. حاجي بابايي با تأكيد بر اين كه تعليق نامحدود و مبهم غني سازي اورانيوم تحت هيچ شرايطي مورد پذيرش نيست، اظهار داشت: جمهوري اسلامي ايران نه مي خواهد و نه مي تواند از اين موضع خود انعطاف به خرج دهد بلكه اين سه كشور اروپايي هستند كه بايد منعطف شوند.
احتمال تعويق اجلاس
شوراي حكام
طبق آخرين اخبار واصله تا زمان تهيه اين گزارش اعضاي شوراي عالي امنيت ملي و هيات مذاكره كننده و دبيرخانه اين شورا تا ساعات پاياني ديشب مشغول تهيه پاسخ پيشنهادات اروپائيان در مذاكرات پاريس بودند و اين امر احتمالا تا پايان وقت امروز و حتي روز جمعه به طول خواهد انجاميد. آخرين روز مقرر براي ارسال پاسخ ايران امروز پنجشنبه تعيين شده بود تا براساس اين پاسخ شوراي حكام آژانس بين المللي انرژي اتمي در اجلاس روز جمعه وارد بحث ايران بشود لكن بنا به اخبار تاييد نشده اين اجلاس نيز به تعويق افتاده است تا ايران فرصت كافي براي تهيه پاسخ داشته باشد.