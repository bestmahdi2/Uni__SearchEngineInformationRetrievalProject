آندري چيكاتيلو
سيد حسين غضنفري- آندري چيكاتيلو اهل اوكراين شوروي سابق در تاريخ 16 اكتبر 1939 به دنيا آمد. آندري برخلاف بسياري از آدم كش ها، خيلي دير دست به اولين قتل زد. خانواده وي در زمان اجراي نظام اقتصادي مشترك ژوزف استالين در دهه 1930 سختي هاي زيادي را تحمل كردند. علاوه بر سختي هاي مالي و گرسنگي، مهمترين ضربه روحي كه بر وي وارد شد، قتل برادر او و خوردن جسدش به دست همسايگانشان در زمان قحطي روسيه بود كه جان ميليون ها روسي را گرفت. اينكه معلوم نيست اين حادثه واقعا رخ داده باشد يا خير، ماجرايي است كه بارها توسط مادر آندري براي وي تعريف شده است و باعث شد تا بذر جنايت و انتقام در نهاد وي كاشته شود. با اينكه اكثر جانيان در نوجواني يا اوايل 20 سالگي دست به قتل مي زنند، آندري چيكاتيلو پس از ازدواج و داشتن دو فرزند و به تصوير كشيدن مردي مظلوم و خانواده دوست از خود و برخوردار بودن از مدرك تحصيلي دانشگاهي، آخر تسليم خواسته هايي شيطاني شد كه در پشت چهره چون اقيانوس آرام وي، پنهان شده بود.
آندري چيكاتيلو كه از او به عنوان اشتباه طبيعت ياد مي شود، اولين قتل خود را در 22 دسامبر 1978 در شهر شاختي مرتكب شد. جسد قرباني كه يك دختر 9 ساله بود، چند روز پس از ارتكاب قتل از رودخانه گروشوكا بيرون آورده شد. هرچند آندري يكي از چند متهم دستگير شده بود، اما پليس نظرش را روي الكساندر كراوچنكوي 25 ساله كه سابقه تجاوز و قتل داشت متمركز كرد. پليس كه از هر طرف تحت فشار بود تا قاتل را پيدا كند، الكساندر كراوچنكو را كه تحت شكنجه پليس قرار گرفته بود مجبور به اعتراف به قتل دختر 9 ساله كرد و در نهايت اعدام شد. اما اين باعث نشد تا قاتل اصلي دست از جنايت بردارد. چيكاتيلو كه پيش از اين سرپرست خوابگاه دانش آموزان بود به اتهام تعرض به دانش آموزان پسر از كار اخراج و به عنوان بازارياب در شركت rostcv-on-don استخدام شد. لازمه شغل وي ايجاب مي كرد تا با قطار و اتوبوس به شهرهاي مختلف برود و بر همين اساس طعمه هايش را از همسفران خود و در ايستگاه هاي قطار و اتوبوس انتخاب مي كرد. چندي بعد از اعدام الكساندر كراوچنكو در سپتامبر 1981 مطبوعات روسيه پرده از جنايت ديگري برداشتند و تا 9 سال بعد خبر از پيدا شدن اجساد قطعه قطعه شده مي دادند. اين اجساد كه در زمين هاي اطراف ايستگاه هاي قطار و اتوبوس پيدا مي شدند از هر دو جنس مذكر و مونث بودند كه مورد تعرض قرار گرفته و به طرز وحشتناكي با ضربه هاي چاقو به قتل رسيده بودند. بعضي از آنها زبانشان بريده شده بود، بعضي ديگر دستشان از آرنج قطع شده بود و برخي ديگر فاقد بعضي از اندام هاي دروني بودند و اين فرضيه را براي پليس به وجود آورد كه آنان با يك آدمخوار روبه رو هستند. تنها نشاني كه آندري از خود باقي مي گذاشت،ضربات بي شمار چاقو به صورت قربانيان خود بود. قتل هاي آندري در سال 1984 شدت بيشتري گرفت به طوريكه تنها در ماه آگوست پليس موفق شد جسد 8 نفر كه همگي به يك شكل به قتل رسيده بودند را پيدا كند. پليس آندري را براي بار دوم به عنوان متهم دستگير كرد. وي كه عضو حزب كمونيست بود بعد ازدخالت مسوول آن حزب در پرونده وي، به خاطر نبود مدارك كافي آزاد شد. پس از 6 سال جست وجو و بازجويي از 25 هزار نفر متهم، پليس براي بار سوم و آخرين بار آندري را دستگير كرد. مشكل اصلي پليس اين بود كه سردمداران حزب كمونيست بر اين باور بودند كه اين چنين جنايات كه مخصوصا در غرب رخ مي دهد، هرگز در جمهوري خلق رخ نمي دهد و همين امر باعث شده بود تا رسانه ها تحت فشار حكومت، چنين جناياتي را سانسور كرده و به اطلاع مردم نرسانند. به همين خاطر بسياري از سرمايه هاي پليس صرف دوباره كاري ها شد و اين خود باعث شد تا مردم در جريان اخبار قرار نگيرند و آندري با راحتي هرچه تمام تر دست به جنايات متعددي بزند.
بخت آندري در سال 1990 به پايان رسيد. او در حاليكه دست و صورتش آغشته به خون بود، در ايستگاه راه آهن رستو ديده شد، هرچند كه پليس وي را در آن لحظه دستگير نكرد، اما نام وي را به ثبت رسانيد. دو هفته بعد در 20 نوامبر 1990 پليس جسد ديگري را در نزديكي ايستگاه رستو پيدا كرد و در اين لحظه به يقين رسيد كه قاتل آندري چيكاتيلو است. آندري چيكاتيلو پس از اعتراف به قتل 53 نفر در ژوئن 1992 محكوم به اعدام شد و در 15 فوريه 1996 با شليك يك تير به پشت سرش اعدام شد.