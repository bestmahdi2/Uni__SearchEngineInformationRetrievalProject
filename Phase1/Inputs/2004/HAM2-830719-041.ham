معرفي بنا
مجموعه مسكوني چهار باغ
هديه درمان 
آنجايي كه باغ هاي تهران قديم در روند اجتناب ناپذير اسكان شهري، بستر ساخت و ساز خانه هاي ما مي  شوند و آنجايي كه باز هم در تنگناي فقدان فضا زندگي از سطح به ارتفاع مي  گرايد، هر از چند گاهي آثاري در اين ميانه پا به عرصه مي  نهند كه بيشتر تداعي كننده روح و لطافت ايراني هستند تا صلبيت كاركردگرايي انديشه آن سوي آبها!
مجموعه اي مسكوني كه در كوچه باغ هاي الهيه به فراخور انديشه معمارانه خالق آن چهار باغ ناميده شده، همچون نامش تركيبي در خور از باغ و سكونت است؛ مجموعه اي كه در زميني به مساحت 2830 متر مربع و در 9 طبقه طراحي و به اجرا رسيده است. آنچه اين پروژه را نسبت به بناهاي مشابه متمايز مي  سازد كاربري زميني است كه به صورت باغ تعريف شده بود و سطح اشغال زمين را در حد 50 درصد محدود مي كرد. فضاي 10 درصدي مازاد به صورت يك حياط چهارگوش در قلب ساختمان مورد استفاده قرار گرفت كه زندگي خاصي را به فضاهاي داخلي و راهروهاي ورودي طبقات بخشيد.
با اين اوصاف تمام تلاش در طراحي، معطوف به استفاده  بهينه از اين فضاي خالي ايجاد شده شد؛ تمامي راهروهاي ورودي و پنجره هايي كه به قسمت هاي خصوصي واحدها اختصاص يافته و به اين فضا باز مي  شود و با ايجاد فضاهاي سبز در جداره آن و همچنين آب نما و فواره در كف، فضاي دلنشيني براي ساكنان ايجاد شده است. حياط جنوب و قسمت لابي نيز با حركات مواج و منحني طراحي شده تا در تقابل با حجم صلب ساختمان به تعادل نسبي نزديك شود.
در اين بنا از طراحي نماهاي كاذب و تزئيني پرهيز شده و در عوض فضاهاي داخلي مورد توجه قرار گرفته اند. طرح لابي، حياط مركزي و حياط پيراموني به گونه اي است كه ساكنان هنگام عبور از راهروهاي سرسبز همراه با صداي آب از ديد و منظر چشم نوازي برخوردار هستند. در ديوار لابي نيز نقاشي به ابعاد3 5x متر با رنگ و روغن كار شده است كه بعد تازه اي به فضا مي بخشد. استفاده از رنگ در تمام فضاهاي داخلي به چشم مي خورد. حياط سازي با استفاده از بافت هاي مختلف سنگ، آبشار، جوي آب و بركه صورت گرفته و در تركيب با درختان، فضاي سبز و خود ساختمان منظره دل انگيزي را ايجاد مي كند. علاوه بر اين از شيب زمين در طراحي حياط به نحو مطلوبي استفاده شده است.