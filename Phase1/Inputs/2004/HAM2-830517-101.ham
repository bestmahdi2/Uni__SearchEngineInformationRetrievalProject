گفت و گو
سلامت رفتار و تطابق فرهنگي
علي اصغر محمدي
كتاب روان شناسي ناسازگاري همسران تاليف سعيد كاوه بوسيله انتشارات چاپار فرزانگان در 194 صفحه منتشر شد. سعيد كاوه در گفت وگويي كوتاه درباره «روان شناسي ناسازگاري همسران» اظهار داشت: در كشور ما هنوز آموزش مدون علمي در مورد زندگي مشترك وجود ندارد. به همين علت وجود چنين كتاب هايي مي تواند كمبود اين گونه آموزش ها را براي همسران جبران كند. كتاب روان شناسي ناسازگاري همسران نتيجه سال ها تجربه روان درماني انفرادي، زوج درماني و خانواده درماني نويسنده است كه در اختيار علاقمندان قرار مي گيرد. مطالب كتاب نه تمامي مشكلاتي را كه همسران با يكديگر دارند را در بر مي گيرد، بلكه عمده ترين مشكلات زوج ها را پوشش مي دهد. نتايج پژوهش هاي انجام شده بيانگر آن است كه همسران موفق و ناموفق به يك اندازه با يكديگر مشكل دارند. تفاوت عمده اي كه اين دو گروه دارند اين است كه زوج هاي موفق قادر به حل مشكلات خويش به نحوي مطلوب، علمي و عادلانه و انساني هستند، اما همسران ناموفق قادر به رفع مشكلات خود نيستند. همسران موفق براي مدت طولاني مشكلات خود را به دوش مي كشند و ياد مي گيرند كه چگونه با آنها بسازند، كنار بيايند و مشكلات يكديگر را تحمل كنند.
وي افزود: يكي از مشكلات بسيار مهم و عمده همسران آسيب هايي است كه از ناحيه مشكلات رفتاري، اضطرابي، عاطفي و شخصيتي هر يك از آنها به يكديگر و زندگي مشترك شان وارد مي شود. البته آشنايي عموم مردم با مشكلات و آسيب هاي رفتاري و شخصيتي درحد رضايت بخشي نيست. به عبارت ديگر، آنها نمي توانند تشخيص دهند كه آيا همسرشان از سلامت رفتاري و شخصيتي برخوردار است يا خير؟ در صورتي كه پايه و اساس يك ازدواج موفق داشتن رفتار و شخصيتي سالم از سوي هر يك از همسران است. بالطبع همسراني كه از رفتار و شخصيت سالمي برخوردار نباشند در زندگي مشترك با همسر خويش مشكلات متعددي پيدا مي كنند. در فصل پنجم اين كتاب تحت عنوان «سلامت رفتار» ويژگي هاي افراد آسيب خورده از نظر رفتاري براي شناسايي و شناخت بهتر ارائه شده است.
نكته بسيار مهم در ارتباط با فردي كه از نظر رفتاري آسيب خورده يا بيمار باشد، اين است كه آنها ارتباط هاي بيمارگونه و مشكل زايي نيز با همسر و اعضاي خانواده خويش به وجود خواهند آورد.
فصل ششم اين كتاب اختصاص به «حريم شخصي» دارد. همسران پس از ازدواج نبايد فرديت خويش را از دست بدهند. همسراني كه حريم شخصي يكديگر را رعايت نمي كنند مشكلات بسياري را براي يكديگر به وجود مي آورند. مطالبي كه در اين فصل ارائه شده مشخص مي كند كه چگونه همسران مي توانند با رعايت حريم شخصي يكديگر، زندگي شان را از چنين آسيبي مصون بدارند.
در فصل آخر كتاب نيز مطالبي درباره مشكلات ارتباطي مطرح شده است زيرا هر قدر همسران ارتباط سالم تري با يكديگر برقرار كنند، آرامش و رضايت بيشتري را تجربه خواهند كرد.
وي در مورد انگيزه تأليف «روان شناسي ناسازگاري همسران» گفت: انگيزه غالب براي نوشتن كتاب حاضر اين بود كه آنچه وجود داشته جوابگوي نيازهاي متعالي انسان ها نيست و يا آنچه گفته شده كافي نيست و مطالب جامعتر و دقيق تري لازم است تا در جهت رفع نيازهاي انسان به كار گرفته شود. اغلب نوشته هاي موجود در زمينه روان شناسي، به ويژه زندگي مشترك و مشكلات همسران، ترجمه كتاب هاي خارجي است. البته كتاب هايي هم توسط متخصصين داخلي در اين زمينه به نگارش درآمده است ولي حرف عمده و اصلي را كتاب هاي خارجي كه به فارسي ترجمه شده اند مي زنند. كتاب هاي ترجمه شده در زمينه مشكلات خانوادگي و همسران مطالب آموزنده  اي دارند، اما نبايد از تفاوت هاي فرهنگي غافل شويم كه مشكلات همسران ايراني با همسران اروپايي يا آمريكايي متفاوت است. حتي مشكلات همسراني كه در تهران و مراكز استان ها زندگي مي كنند با مشكلات همسراني كه در شهرهاي كوچك و مناطق روستايي هستند كمي متفاوت است.
به همين دليل، نوشته هايي كه جهت گيري فرهنگي داشته باشد نمي تواند نتايج مطلوب و لازم را در بر داشته باشد. اكثر كتاب هاي ترجمه شده در اين زمينه توسط افرادي علاقمند اما غيرمتخصص ترجمه شده است. كتابي كه توسط متخصص كه علم و تجربه لازم را داشته باشد به نگارش درآيد معمولاً از كيفيت بهتر و مطلوب تري برخوردار خواهد بود. كاوه در پايان از انتشار كتاب ديگرش تحت عنوان «روان شناسي بي وفايي و خيانت» در آينده نزديك خبر داد.