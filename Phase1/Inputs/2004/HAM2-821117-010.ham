سينماي ايران
تمركز زدايي سينمايي
حسين ياغچي
شايد برگزار كنندگان دوره اول جشنواره فيلم فجر در زماني كه تصميم به برگزاري آن گرفتند خبر نداشتند كه اين مراسم در چند سال بعد، تبديل به مهم ترين مجمع هنري ايران خواهد شد. دوره هاي آغازين جشنواره با سردي و عدم استقبال نسبي تماشاگران مواجه بود. مثلاً يكي از بازيگران خاطره اي را تعريف مي كند مبني بر اين كه در دومين جشنواره فيلم فجر علاوه بر اين كه نامزد دريافت بهترين هنرپيشه نقش دوم بود، به كسب اين جايزه هم نايل آمده است، حال آن كه نه از نامزدي و نه از برنده شدنش هيچ اطلاعي نداشته است. در زماني كه شركت كنندگان در جشنواره از چگونگي برگزاري آن بي اطلاع بوده اند مشخص است كه ميزان استقبال مردم هم در چه رده اي قرار داشته است. البته بايد توجه داشت كه دليل عدم استقبال از دوره هاي آغازين جشنواره فجر بيش از آن كه به نحوه برگزاري آن ارتباط داشته باشد،  به شرايط حاكم بر جامعه ايران در آن زمان مربوط مي شده كه توضيح آن بيشتر در حوزه جامعه شناسي مي گنجد تا سينما.
اما با اين حال در يك تحليل كلي مي توان اينگونه گفت كه جامعه اي كه در تب و تاب انقلاب اسلامي سال 57 خود بوده و به باز آفريني ارزش هاي خاص آن انقلاب علاقه  نشان مي داده، سينما در نظرش در درجه چندم اهميت قرار داشته است. با همه اينها، جشنواره در شروع فصل جديد تاريخ سينماي ايران نقش بسزايي ايفا كرده است. اگر بخواهيم مبدايي براي سينماي پس از انقلاب در نظر بگيريم بايد نخستين جشنواره بين المللي فيلم فجر را انتخاب كنيم. چه، در اين زمان سينما شكل سازمان يافته اي به خود گرفت و اهداف و برنامه هاي مسئولان درباره سينما نمود عيني و عملي يافت. در سال هاي قبل از برگزاري جشنواره نشانه هاي توليد فصل جديد سينماي ايران در فيلم ها احساس مي شد، ولي همان طور كه اشاره شد اين موضوع به طور نظام مندي وجود نداشت. شايد بتوان مهم ترين دليل برگزاري جشنواره فجر را در همين نكته دانست.
در واقع مسئولان فقط به خاطر اعلام شروع دوران جديد سينمايي به برگزاري جشنواره همت گماردند و بنابراين چندان در قيد و بند ابعاد عمومي و اجتماعي آن نبودند. چه اين اعلام شما به منظور اطلاع سينماگران صورت گرفت و ساير اقشار جامعه نيازي به اطلاع از آن نداشتند.
به تدريج از نيمه دوم دهه 1360، جشنواره فيلم فجر از حالت محدود خارج شد و گام به عرصه تاثيرگذاري اجتماعي گذاشت. در اين دوران در سال هاي پاياني جنگ تحميلي قرار داشتيم و نياز به حضور پديده هاي جديد اجتماعي در جامعه احساس مي شد. جشنواره فجر يكي از همين پديده ها بود. به تدريج صف هاي طويلي كه در سال هاي بعد جزو امور عادي قلمداد شد، در جلوي سر در سينماهاي برگزاركننده جشنواره شكل گرفت و جشنواره فيلم فجر اين بار حضور خود در عرصه اجتماع را اعلام كرد. البته اين اعلام به معني خداحافظي از اعلام قبلي(برنامه هاي جديد در عرصه سينما)نبود بلكه در كنار آن قرار داشت. همزمان با اقبال عمومي از جشنواره فجر، برگزاري آن در نزد مسئولان ابعاد جديدتري به خود گرفت و كم كم به يكي از بنيادهاي سياستگذاري در امر سينما تبديل شد.
تا پيش از اين هم از طرح برخي موضوعات درفيلم ها از طريق اهداي جوايز به آنها حمايت مي شد اما در اين دوران چنين رويه اي، آشكارتر شد تا جايي كه مي شد از بيانيه پاياني هيات داوران به مثابه سياست هاي سال بعد معاونت سينمايي ياد كرد.
علت اين كه در سال هاي نخست جشنواره،
آنچنان كه بايد و شايد موضوع اعلام حمايت هاي دولت از برخي فيلم ها از طريق اهداي جايزه به آنها جدي گرفته نمي شد اين بود كه در آن زمان طيف هاي مختلف فيلمسازان هنوز در عرصه سينماي بعد از انقلاب حضور نداشتند و در سال هاي پس از آن بود كه در هر كدام از فيلم هاي جشنواره، نظرات و ديدگاه هاي مختلف و متمايزي مطرح شد كه البته قضاوت دولت را براي انتخاب يكي از اين ديدگاه ها اجتناب ناپذير مي ساخت. روند مذكور تا نيمه اول دهه هفتاد هم ادامه داشت. در اين دوران جشنواره فيلم فجر چه از سوي تماشاگران و چه از سوي دولت بسيار جدي گرفته مي شد و هر كدام از اين دو گروه به نحوي از برگزاري باشكوه آن حمايت مي  كردند در آن سال ها فيلم ها مميزي چنداني براي پخش در جشنواره دريافت نمي كردند و اين خود يكي از دلايل استقبال عظيم جوانان از فيلم هاي حاضر در جشنواره بود. در صف هاي طويل چه بسيار گروه هاي هنري كه تشكيل نمي شد و شايد اينگونه بتوان گفت كه طي آن سال ها بسياري از علاقه مندان جدي سينما يكديگر را باز شناختند و از اين ميان عده اي در صدد تشكيل مجامعي براي حضور حرفه اي در عرصه سينما برآمدند.
اما به نظر مي رسد كه در چند ساله اخير تب جشنواره به نسبت دوره هاي قبل تر فروكش كرده است. دلايلي چند بر اين موضوع مترتب است كه كاري به آنها نداريم. آنچه مهم مي نمايد اين است كه اتفاق مذكور بيش از آن كه حاوي بار منفي باشد نكات مثبتي در پي دارد. در جامعه اي كه همگان بر لزوم تمركززدايي تاكيد مي كنند بايد كاهش استقبال از جشنواره فجر را به فال نيك گرفت. چه اين نشان مي دهد كه جامعه، مجامع و گردهمايي هاي هنري ديگري را هم در خود ايجاد كرده و تنها به برگزاري جشنواره فجر وابسته نيست. اگر تمركز زدايي در ساير عرصه ها به كندي صورت مي  گيرد، در عرصه فرهنگ و هنر پيشرفت هاي خوبي را از سرگذرانده و افق هاي اميد بخشي را پديد آورده است.