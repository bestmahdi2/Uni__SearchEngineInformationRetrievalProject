مدير مشمولان ستاد كل نيروهاي مسلح خبر داد:
فروش سربازي براي هميشه منتفي است
مديرمشمولان ستاد كل نيروهاي مسلح اعلام كرد: طرح كاهش خدمت سربازي از زمان آخرين مصوبه فعلي تا پايان سال 86 منتفي است.
سردار كمالي در گفت وگو با ايسنا ضمن اعلام اين مطلب اظهار داشت: اين تصميم از آن جا اتخاذ شده است كه تا پايان سال 86 با مشمول مازاد مواجه نخواهيم شد و پس از پايان اين سال، در صورت بررسي و وجود مشمولان مازاد، دوره خدمت سربازي كاهش مي يابد.
وي، فروش سربازي را نيز براي هميشه منتفي دانست و گفت: سربازي در هيچ دوره اي و تحت هيچ شرايطي به فروش نمي رود.
سردار كمالي، با اشاره به راهكارهاي موجود براي مواجه شدن با مشمولان مازاد تصريح كرد: ستاد كل نيروهاي مسلح به جاي فروش سربازي در شرايط ياد شده، گسترش بكارگيري سربازان در بخشهاي دولتي، امور سازندگي، هيات علمي، سرباز معلم و...، معافيت گروههاي بيشتري از مشمولان خانواده هاي در خور توجه و كاهش دوره خدمت براي همه مشمولان با توجه به شرايط موجود را در نظر گرفته و اجرا خواهد كرد.
مدير مشمولان ستاد كل نيروهاي مسلح در ادامه اعلام كرد: بر اساس لايحه اين ستاد و در صورت تصويب آن در مجلس هفتم، شمار بيشتري از مشمولاني كه خانواده با اعزام آنها دچار عسر و حرج مي شود، از سربازي معاف خواهند شد و دايره معافيتها گسترش مي يابد.
به اعتقاد مدير مشمولان ستاد كل نيروهاي مسلح، طرح فروش سربازي نه تنها مشكلي را از مشمولان حل نخواهد كرد، بلكه علاوه بر تحميل بار مالي بر جوانان، تنها موجب ايجاد درآمدي براي دولت مي شود؛ چرا كه در صورت وجود مشمولان مازاد، نيازي به فروش سربازي نيست و بايد معافيتها را گسترش داد.