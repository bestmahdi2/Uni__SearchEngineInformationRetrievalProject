گفتگوي امروز
جلوگيري از نابودي نخل هاي بم
گروه اقتصادي: با وقوع زلزله 5 دي ماه بم كه در آن هزاران تن از هموطنانمان جان باختند حيات 120 هزار نفر از نخل هاي اين شهرستان به دليل ناتواني در رساندن آب به پاي اين نخل ها كه در گذشته با سيستم غرقابي آبياري مي شده و شيوع آفات به خطر افتاده است.با محمدرضا فتوت رئيس سازمان جهاد كشاورزي استان كرمان پيرامون اقدامات انجام شده در اين زمينه گفت وگو كرده ايم.
***
* خسارات سيستم آبرساني كشاورزي در بم و اقدامات انجام شده چيست؟
- در بم 64 رشته قنات در شعاع زلزله قرار گرفته كه از اين تعداد 30 رشته قنات دچار قطع آب و تخريبي بيش از 70 درصد و 34 رشته به دليل ايجاد گسل يا ريزش هاي موضعي با كاهش آبدهي مواجه شده است.چاه هاي آب موجود در كانون زلزله بم و بروات نيز حدود 50 حلقه بوده كه تعداد زيادي از اين چاه ها دچار ريزش موتورخانه و خرابي سيستم برقي شده است.همچنين كانال هاي سنتي آبرساني در منطقه كه حدود 54 كيلومتر بوده براثر ريزش ديوار باغ ها تخريب و مسيرهاي آب قطع شده است.براي رفع اين مشكلات هم اكنون مرمت 21 رشته قنات در حال اجرا مي باشد و 51 گروه اجرايي شامل 150 نفر بومي و افراد اعزامي از استان هاي فارس، يزد، خراسان و آذربايجان شرقي نيز در اين زمينه فعال هستند و تاكنون مسير 9 رشته قنات به صورت اضطراري بازسازي شده و آب جريان دارد.همچنين 22 حلقه چاه كشاورزي آواربرداري و راه اندازي شده و 15 حلقه ديگر نيز تا پايان بهمن ماه راه اندازي مي شود. درخصوص بازسازي كانال هاي آبرساني نيز با كمك نيروهاي طرح بسيج سازندگي و استفاده از بيل هاي مكانيكي 17 كيلومتر آواربرداري شده است.
* چه اقداماتي براي مبارزه با آفت شيرو در نخل هاي بم انجام شده است؟
- اين نخل ها در فروردين و ارديبهشت سال جاري مطابق با روال هر سال براي مبارزه شيميايي با آفت شيرو(زنجره خرما)در سطح 1200 هكتار از باغ هاي آلوده توسط هواپيما و با استفاده از سمومي مانند ديازنيون و اكتليك سمپاشي شده و در شهريورماه نيز مبارزه غيرشيميايي صورت گرفته است. براي جلوگيري از فراهم آمدن بستر مناسب براي اين آفت نيز از اواخر بهمن ماه هرس زمستانه برگ نخيلات با همكاري كشاورزان منطقه انجام خواهد شد.
* وضعيت انبارداري و فروش محصول خرما درحال حاضر چگونه است؟
-هرچند سازمان جهاد كشاورزي استان وظيفه نظارت بر مراحل مختلف كاشت، داشت و برداشت را برعهده دارد اما از آنجا كه پس از برداشت محصول خرما مقداري از آن جذب صنايع تبديل مي شود، اين سازمان براي 16 واحد از صنايع تبديلي پروانه بهره برداري صادر نموده كه كار بازسازي و مرمت اين واحدها در 3 ماه آينده انجام مي شود.خريد مابقي محصول نيز برعهده سازمان بازرگاني است كه در جلسه اي مشترك مقرر شد اين خريد توسط تجار مطمئن صورت گيرد تا علاوه بر افزايش نقدينگي كشاورزان برنامه تنظيم بازار سال آينده اجراء و مانع از كمبود خرما و ايجاد قيمت كاذب توسط دلالان شويم.