شوراي شهر در پرداخت وام ازدواج مصمم است
وام ازدواج از اول تير ماه پرداخت مي شود
اين روزها وام هاي ازدواج كه به عنوان يك كمك هزينه براي حل مشكلات و موانع ازدواج در نظر گرفته مي شود، به بحث داغ محافل جوان تبديل شده است. وام يك ميليون توماني شوراي شهر تهران كه از مدت ها پيش تصميم به پرداخت آن به زوجهاي جوان تهراني گرفته شده است، از اول تيرماه پرداخت مي شود.
اعتراضات بي منطق 
طرح برنامه هاي ويژه براي توسعه فرهنگي و اجتماعي شهري يكي از وظايف شوراي شهر است.
پيش از عيد،شهرداري و شوراي اسلا مي شهر تهران در يكي از اين طرح ها و با اين استدلا ل كه برداشتن موانع ازدواج به موقع جوانان مي تواند موجب حل ريشه اي بسياري از ناهنجاري هاي اجتماعي و اخلا قي بشود تصميم به اعطاي وام ازدواج به زوج هاي جوان تهران گرفت.
توزيع فرم هاي اين وام از ارديبهشت ماه آغاز شد. اما چه در زمان تصويب اين طرح توسط شورا و چه در زمان تصويب آن، اعتراضاتي از سوي فرمانداري تهران و وزارت كشور براي پرداخت آن صورت گرفت.
اميررضا واعظي آشتياني، عضو كميسيون برنامه و بودجه شوراي شهر تهران در همين زمينه اعلام كرد: در صورتي كه فرم هاي استرداد شده نواقصي نداشته باشد، از اول تيرماه اين وام ها پرداخت مي شود و تاخيري در پرداخت آن صورت نمي گيرد.
اين در حالي است كه پيش از اين وزارت كشور از لزوم توقف اين طرح و اجرا نشدن آن به بهانه عدم تصريح اينگونه فعاليت ها در قانون شهرداري ها خبر داده بود. اين در حالي است كه بسياري از فعاليت هاي هنري در زمان كرباسچي و شهرداران پس از وي نيز در قانون شهرداري ها نيامده بود، ولي هيچگاه وزارت كشور به آنها معترض نشده بود.
واعظي آشتياني در همين خصوص معتقد است: برنامه ريزي هاي شهري و حل نارسايي هاي آن برعهده شوراي هر شهر است و ربطي به وزارت كشور يا ديگر نهادها ندارد و اين اعتراضات بي نتيجه است.
وي با بيان اينكه پرداخت وام به موافقت وزارت كشور بستگي ندارد، گفت: « رسالت شوراي شهر تهران طرح اين گونه مسايل است و اعضاي شوراي شهر در بررسي هاي خود به اين نتيجه رسيدند تا براي ترغيب جوانان به ازدواج و حل موانع و مشكلات آن، اين وام را به آنها پرداخت كنند.»
براساس اصل 100 و 103 قانون اساسي، شوراي شهر به عنوان مديريت شهري به وظايف خود عمل مي كند و در اصل 100 قيد شده است مسوولان شهري مكلف هستند مصوباتي را كه شورا تصويب كرده بپذيرند و اجرا كنند.
در همين حال از سوي وزارت كشور خبر رسيده است كه مسوولان اين وزارتخانه موضوع وام ازدواج را به عنوان تخلف اداري به ديوان عدالت اداري ارجاع داده اند. البته جاي اين سوال وجود دارد كه آيا انگيزه اين عكس العمل ها سياسي نيست؟ وزارت كشور در گذشته هيچگاه حتي يك شكايت از تخلفات فراوان مالي شهرداري ها را به ديوان عدالت اداري ارجاع ننموده و حتي بعضا در مقابل آراي ديوان بر عليه كاركنان شهرداري اعتراض هم كرده است.
غفلت موجب پشيماني است
استقبال زوج ها از اين وام خوب بوده است. اين را آماري كه از سوي پست به شورا اعلام شده است عنوان مي كند. به طوري كه تا به امروز 50 هزار فرم از باجه هاي پستي دريافت شده است. اين دخالت ها و اعتراضات در روند اجرا و پرداخت وام ها نتيجه اي ندارد، اين را عضو كميسيون برنامه و بودجه شوراي شهر تهران مي گويد و مي افزايد: كار باتوجه به استقبال هاي موجود ادامه دارد و در صورتي كه اعتراضي به اين قضيه وجود داشته باشد در مراجع ذي صلاح پيگيري مي كنيم و مدافع آن هستيم. در عين حال پرداخت اين وام ها از شهرداري تهران به زوجين به اين معني نيست كه جوانان از بانك هاي ديگر نمي توانند وام دريافت كنند و محدويتي براي آن ايجاد نمي كند.
واعظي آشتياني با اشاره به مشكلات شورا در تامين مبلغ ابتدايي، مي افزايد: مشكل مبلغ ابتدايي شروع به اين كار توسط شورا حل شده است و در حال حاضر هيچ مشكلي نيست. از 50 هزار فرم دريافت شده توسط زوجين، 13 هزار فرم به دست ستاد مستقر در شهرداري رسيده و بررسي هاي لازم بر روي آنها صورت گرفته است و براي فرم هايي كه نقصي نداشته اند دعوتنامه دريافت وام ارسال  شده و در مراسمي خاص اين وام ها اهدا مي شود.
اولويت اول نيز مشمول كساني است كه از بابت فرم هاي تكميلي نقصي نداشته باشند. عضو كميسيون برنامه و بودجه شوراي شهر تهران در خصوص فرم هايي كه داراي نواقصي هستند مي گويد: طي بررسي هاي ستاد، نواقص موجود در فرم ها به وسيله نامه به افراد اعلام و جهت رفع آنها اقدام مي شود تا آنها نيز به ترتيب به صندوق مورد نظر مراجعه كنند.
وام ازدواج، احترام به حقوق شهروندي
پيچ و خم هاي اداري وحشت زيادي دارد، اين را كساني كه براي دريافت وام به بانك ها مراجعه كرده اند، بهتر مي دانند.
دكتر جمشيديان دبير ستاد پيوند آسماني، با اعلام اينكه تداخلي در پرداخت وام شهرداري و بانك ها وجود ندارد، معتقد است: بانك ها بايد در يك رقابت سالم، با سرعت بيشتري به تكاليف خود در خصوص جوانان عمل كنند. ضرورت رعايت حقوق شهروندي ايجاب مي كند تا وقت و انرژي افراد جامعه در صف هاي طولاني و كارهاي اداري تلف نشود. واعظي آشتياني بر اين امر تاكيد مي كند و مي افزايد: پرداخت وام از سوي شهرداري ها با احترام به اين حقوق صورت مي گيرد. به نظر او بايد روشي ايجاد شود كه از نظر اخلاقي و منظر فرهنگ اجتماعي تخطي به حقوق شخصي افراد صورت نگيرد.