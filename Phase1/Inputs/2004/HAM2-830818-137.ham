چهل سال پس از «فهرست سياه»
هيچ كس بي گناه نيست
دالتن ترومبو فيلمنامه نويس اسپارتاكوس به دليل ماجراي «فهرست سياه» نامش در تيتراژ فيلم قيد نمي شد
اشاره: چهل سال قبل صنعت سينماي آمريكا يك بار ديگر با هنرمنداني آشتي كرد كه حدود يك دهه قبل از آن به واسطه فضاي تند سياسي كشور، آنها را از خود رانده بود. اگر آمريكا و شوروي در دوران جنگ جهاني دوم متحداً عليه ارتش هيتلري جنگيدند و جبهه واحدي تشكيل دادند، اما بعد از جنگ به صورت دشمنان يكديگردرآمدند. روحيه شوروي ستيزي و كمونيسم ستيزي مسئولين آمريكايي قبل از هركس و هر چيز دامن صنعت سينما را گرفت. سناتور مك كارتي با به راه انداختن كميته فعاليتهاي ضدآمريكايي، هنرمندان سينما را وارد يك جنگ رواني شديد كرد. بسياري از هنرمندان اروپايي كه در زمان جنگ از دست نازيها به آمريكا پناه برده بودند، دسته دسته آمريكا را به اميد يافتن مكاني كه در آن خبري از تفتيش عقايد نباشد، ترك كردند. مطلب اين صفحه در ارتباط با شرايط آن دوران است.
كيكاووس زياري
«فهرست سياه» هاليوود چهل سال قبل بسته شد، اما همگان اذعان دارند كه آن فضا براي هميشه نمرده است و نبايد آن را فراموش كرد. حداقل اين كه نبايد به راحتي از كنار اين مسئله گذشت. فضاي تيره و تار دوران تفتيش عقايد در صنعت سينما در فيلم هايي مثل «آن گونه كه بوديم»(1973)با بازي رابرت ردفورد و باربارا استرايسند و «بدل»(،1976 ساخته مارتين ريت)با بازي وودي آلن و زرو موستيل به تصوير كشيده است. به علاوه، بسياري از درام هاي تلويزيوني و فيلم هاي مستند نيز با اين موضوع سروكار داشته اند. «فهرست سياه» نه فقط در خاطره ها و خاطرها ثبت شده، بلكه در رمان ها و كتاب هاي تاريخ هم درباره آن بحث مي شود.
امسال همزمان با سالگرد اين موضوع داغ و جنجال آفرين، يكي از شبكه هاي تلويزيوني آمريكا، مستندي دو ساعته در اين باره تهيه كرده به نام «آرتور ميلر، اليا كازان و فهرست سياه: هيچ كس بي گناه نيست» نمايش اين فيلم مستند، بحث هاي متفاوت و گوناگوني را برانگيخت. اما آن چه كه بيشتر باعث تعجب شد اين بود كه به شكلي كاملاً اتفاقي، نمايش اين مستند با نمايش صحنه اي «ترومبو» در روي صحنه تئاتر همزمان شد. ناتان لين بازيگر اصلي اين نمايش است كه براساس نامه هاي شخصي دالتن ترومبو نوشته شده است. ترومبوي فيلمنامه نويس- كه موفق به دريافت جايزه اسكار هم شد- يكي از چهره هاي اصلي ماجراي كميته فعاليتهاي ضدآمريكايي و ماجراي فهرست سياه بود. زماني كه اين كميته هنرمندان آمريكايي را به دادگاه احضار كرد، ترومبو و نه نفر ديگر حاضر به حضور در اين دادگاه و اداي شهادت نشدند. آنها با استناد به قانون اساسي آمريكا، كار اين كميته را غيرقانوني خواندند. اين ده نفر كه با ممنوعيت كار هنري روبه رو شدند، لقب افراد «بلك ليست» را گرفتند.
مايكل اپستين مستند ساز مي گويد فيلمش را به اين دليل ساخت كه شاهد بود آكادمي اسكار در سال 1999 اسكاري افتخاري به اليا كازان اهدا كرد. اهداي اين اسكار افتخاري همان زمان هم سروصداي فراواني برانگيخت و باعث اعتراض هاي زيادي شد. معترضان مي گفتند آكادمي نبايد به كسي كه در آن دوران سياه، نام دوستان و همكارانش را به كميته لو داده، جايزه اي اهدا كند، و اين كاري است كه كازان در سال 1952 در برابر كميته فعاليتهاي ضدآمريكايي انجام داد. البته كازان پيش از اين هم براي فيلم هايي مثل «دربارانداز» و «توافق مردانه» اسكار گرفته بود. اما اين بار وضعيت فرق مي كرد.
اپستين با يادآوري آن دوران مي گويد: «يكي از اتفاق هاي پيش بيني نشده در زمان اهداي آن اسكار افتخاري كه تعجب زيادي را هم برانگيخت، حمايت آرتور ميلر از اهداي اين جايزه بود.» با اين حال اين مستندساز خودش هم به دوستي اين دو اشاره مي كند، خيلي ها از اين دو به عنوان «يك روح در دو بدن» اسم مي بردند و ياد مي كردند. كازان حداقل دو نمايشنامه ميلر «همه پسران من» و «مرگ يك دستفروش» را روي صحنه تئاتر كارگرداني كرده است. اپستين در رابطه با اعتراض هاي سال 1999 مي گويد: «فكر مي كنم درست نبود كه همه گناهان آن نسل و آن سالها را به گردن كازان بيندازيم و از همه بخواهيم بار گناهان همه آن آدم ها و آن دوران را به دوش بكشد. ما همه از، خيانت كازان صحبت مي كنيم، ولي هيچ كس اشاره اي به نام اعضاي كميته فعاليتهاي ضدآمريكايي و يا غولهايي كه در آن زمان كمپاني هاي فيلمسازي را مي  چرخاندند نمي كند.» اشاره اپستين به اين است كه بايد كل آن دوران و عواملي را كه باعث خلق چنين فضايي شدند مورد بحث و بررسي قرار داد و زير سؤال برد. مستند اپستين در شكل ظاهري اش دوستي و همكاري ميلر و كازان را مورد بررسي قرار مي دهد و به اين بهانه به تاريخ تلخ «فهرست سياه» و قربانيانش- در هر دو جبهه، هم كساني كه لو رفتند و هم كساني كه لو دادند _ مي پردازد. در بين قربانياني كه در فيلم ظاهر مي شوند مي توان به كساني مثل والتر برنستين فيلمنامه نويس و بازيگراني مثل كيم هانتر، مادلين شروود و لي گرانت اشاره كرد.در فيلم تصاويري از كازان و ميلر قبل از شهادت در برابر كميته فعاليتهاي ضدآمريكايي به نمايش در مي آيد، ولي فيلمساز عمداً هيچ گفت وگوي ويژه اي براي فيلم خود با آنها نكرده است.لي گرانت بازيگر قديمي پنجاه سال پس از آن كه نامش در فهرست سياه قرار گرفت، هم چنان آن روزهاي سخت را به خوبي به ياد دارد. او با لبخند تلخي مي گويد: «نامم در اين فهرست قرار گرفت چون ديوانه عشق بودم!» نام گرانت به خاطر شوهر فيلمنامه نويسش آرنولد مانوف در فهرست سياه جاي گرفت، چون او حاضر نشد در دادگاه عليه همسرش شهادت بدهد. گرانت 61 ساله مي گويد: «آيا سخت بود؟ بچگي يك ويژگي كلي دارد: همه چيز براي آدم تر و تازه است و او را به وجد مي آورد. من در آن روزهاي سخت مثل بچه ها در حال يادگيري بودم و چيزهاي تازه مي آموختم. در آن سالها هيچ كتابي از ماركس يا هگل و كساني كه مي گفتند گرايشات چپ دارند نخوانده بودم و نمي دانستم كمونيسم يعني چه. اما ياد گرفتم كه مبارزه كنم و فهميدم كه«فهرست سياه»چه فجايعي مي تواند براي آدمها به بار بياورد.»
«فهرست سياه» كه زندگي دهها نفر از هنرمندان را تباه كرد، در سال 1960 مختومه اعلام شد. اين اتفاق زماني رخ داد كه كرك داگلاس از دالتن ترومبو دعوت كرد تا به نام خودش فيلمنامه «اسپارتاكوس» را بنويسد. همزمان با اين اتفاق، اتو پره مينجر هم براي نوشتن فيلمنامه «اسكدوس» از همين نويسنده دعوت به كار كرد. هر دو هنرمند اصرار داشتند كه روي پرده سينما و در تيتراژ فيلمها، نام خود ترومبو نوشته و ظاهر شود. جالب(و تناقض)اين كه دو فيلمنامه ترومبو كه با نام مستعار نوشته بود، مورد توجه اعضاي آكادمي اسكار قرار گرفت و برنده جايزه اسكار شدند. افشاي اين موضوع رسوايي و جنجال بزرگي را در پي داشت و باعث سرافكندگي تهي مغزاني شد كه در رأس كميته فعاليتهاي ضد آمريكايي قرار داشتند. تاريخ نشان داد كه كساني كه نامشان در «فهرست سياه» قرار گرفت و نتوانستند به فعاليت قانوني خود ادامه دهند، جزو بهترين و خلاق ترين هنرمندان سينما بودند. دالتن ترومبو در سال 1976 درگذشت و مورخان مي گويند «فهرست سياه» مربوط به تاريخ گذشته است. اما آيا حالا چهل سال از آن دوران تلخ گذشته، مي توان مطمئن بود كه ديگر هرگز تكرار نخواهد شد؟ و آيا مي توان آن تاريخ تلخ را مربوط به دوراني سپري شده دانست؟