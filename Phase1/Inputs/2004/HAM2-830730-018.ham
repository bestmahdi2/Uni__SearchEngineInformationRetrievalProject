شهرستان
كاريابي 5درصد به نفع مردم فارس
اگر تهراني هاي عزيز كار ندارند توصيه مي كنيم براي پيدا كردن كار بروند استان فارس. چون ظاهرا كارآفريني در اين استان به سرعت نور توسعه پيدا كرده و نرخ بيكاري در اين استان 5 درصد كاهش يافته است. معاون برنامه ريزي استانداري فارس گفت: اين استان درزمينه كاهش نرخ بيكاري موفقيت هاي چشمگيري داشته به طوري كه اين نرخ در دو سال گذشته 5 درصد كاهش يافته است. فرج الله خبير افزود:نرخ بيكاري در استان فارس از 51 /16 درصد در سال 80 به 5/11 درصد درسال گذشته رسيده است. وي اظهار داشت: توسعه سرمايه گذاري هاي اقتصادي و صنعتي از جمله راهكارهايي است كه به توسعه اشتغال و كاهش بيشتر نرخ بيكاري در اين استان مي انجامد. معاون برنامه ريزي استانداري فارس با بيان اينكه 54 درصد از درآمدهاي اين استان در بخش خدمات تحقق يافته است، گفت: سرمايه گذاري بيشتر در بخش خدمات زيربنايي موجب تقويت بنيه اقتصادي و افزايش اشتغال مي شود. وي افزود: لازم است دستگاه هاي دولتي، اطلاعات و گزارش هاي مفيد و صحيح به سرمايه گذاران در بخش خدمات زيربنايي ارايه دهند تا زمينه رشد بيشتر ميزان سرمايه گذاري در اين بخش را فراهم كنند. مهندس خبير، بخش صنعت را نيز راهگشاي توسعه استان فارس دانست و گفت: بخش صنعت به لحاظ ضريب بالاي اشتغالزايي اهميت فراواني دارد و استان فارس نيز در اين زمينه ظرفيت هاي مطلوبي براي سرمايه گذاري دارد. وي بر لزوم بهره گيري بيشتر از فرصت استفاده از ذخيره صندوق ارزي كشور توسط بخش صنعت تاكيد كرد وگفت: ايجاد صندوق ذخيره ارزي براي توسعه سرمايه گذاري و ايجاد اشتغال، كار ارزشمندي است كه با استقبال صنعتگران و سرمايه گذاران روبه رو شده است. معاون برنامه ريزي استانداري فارس به ظرفيت ها و توانمندي هاي اقتصادي شهرستان فسا اشاره كرد و گفت: فسا از جمله شهرستان هاي شاخص در توسعه اقتصادي در اين استان است كه توانمندي هاي شگرفي در توسعه كشاورزي به ويژه در توليد گندم و ذرت دارد.