مقاومت آنتي بيوتيكي
كباب با كوآموكسي كلاو
همان نوع آنتي بيوتيك هايي كه در دامها استفاده مي شود، در انسان هم براي درمان بيماري هاي عفوني مصرف مي شود
سابقه كشف اين داروها نسبتا طولاني است و از گذشته هاي دور تا به حال به عنوان داروهايي موثر جهت از بين بردن باكتريهاي مضر و بيماريزا توسط پزشكان و دامپزشكان تجويز مي شوند. اكثر اين داروها با منشا قارچها و يا باكتريها هستند. بنابراين موادي طبيعي به شمار مي روند. اما بعضي از آنها نيز موادي شيميايي و مصنوعي هستند لذا در مورد دسته اخير به جاي استفاده از لفظ آنتي بيوتيك واژه آنتي باكتريال را بكار مي برند.
امروزه پزشكان در درمان بيماران خود كه به انواع عفونتهاي باكتريايي مبتلا هستند به موارد زيادي از سخت جواب دادن و يا احيانا جواب ندادن به درمان آنتي بيوتيكي برخورد مي كنند. در اغلب موارد پزشكان با محدوديت انتخاب دارو براي تجويز مواجه مي شوند. بدين ترتيب كه براي مثال در بعضي از عفونتهاي سالمونلايي انسان مشاهده مي شود كه اينها به سادگي به آنتي بيوتيكهاي معمول و رايج خود براي درمان جواب نمي دهند.
واقع امر اين است كه مقاومت به يك داروي خاص همواره به موازات مصرف آن دارو رشد و توسعه مي يابد. تا قبل از كشف آنتي بيوتيك ها و استفاده از آنها مسلما هيچ مقاومتي هم نبوده ولي حالا كه مدت مديدي از زمان شروع استفاده از آنتي بيوتيكها مي گذرد مقاومت باكتري ها به آنها هم بسيار وسيع شده و به معضلي نگران كننده براي انسان تبديل شده است.
مصرف آنتي بيوتيكها در دامپروري با صنعتي شدن پرورش دام افزايش يافته است زيرا كه دامداري به شيوه صنعتي و نگهداري تعداد زياد دام و يا طيور در كنار هم خطر ابتلاي آنها به بيماريها و شيوع بيماري هاي واگير را به شدت زياد مي كند و در صورت ابتلا و همه گيري نيز درمان قطعي بسيار مشكل است و لذا تلفات زياد و خسارتهاي اقتصادي سنگيني را متوجه صاحبان دامداريها مي كند به علاوه كه اين ضايعات ضربه اي به اقتصاد كشور نيز مي زند. بنابراين آنتي بيوتيكها در پرورش دام به اهداف ديگري نيز غير از درمان بيماريهاي دامي استفاده مي شوند. براي پيشگيري از ابتلا به بيماريهاي ميكروبي و همچنين براي تسريع رشد دامها و افزايش توليد و همچنين حداكثر بهره برداري از غذاي داده شده به آنها يعني بالا بردن ضريب تبديل غذايي.(fcr)جالب آنكه 90درصد آنتي بيوتيكهاي تجويز شده توسط دامپزشكان به هدف تسريع رشد دامهاست تا براي درمان. استفاده از آنتي بيوتيكها براي نيل به اين هدف بحث جنجالي را در ميان متخصصان بهداشت و سلامت عمومي و متخصصان علوم تغذيه و پرورش دام به راه انداخته است. متخصصان سلامت عمومي كه در زمينه سلامت جامعه انساني تحقيق و فعاليت مي كنند به مصرف بي رويه و ناصحيح آنتي بيوتيكها در دامها و مساله باقيماندگي دارويي در غذاهاي با منشا دامي و اثرات سوء آن در انسان و حتي محيط زيست، هشدار مي دهند و از سوي ديگر متخصصان پرورش دام استفاده از آنتي بيوتيكها را به دليل فوايدي كه به همراه دارد اجتناب ناپذير مي دانند.
مدافعان استفاده از آنتي بيوتيكها اين طور استدلال مي كنند كه كاربرد اين داروها با دوز تحت درماني بدين علت كه با از بين بردن باكتريهاي مضر دستگاه گوارش دامها زمينه هضم و جذب بيشتر غذا را فراهم مي كنند سبب بهره برداري بيشتر از غذاي داده شده و در نتيجه افزايش ميزان اضافه وزن روزانه دامهاي پرواري و افزايش توليد شير و يا تخم مرغ مي شوند. به علاوه اينكه در ضمن توليدات بيشتر به علت مصرف اين داروها چندان افزايش قيمتي متوجه مصرف كننده نخواهد شد در نتيجه هم توليد كننده راضي است و هم مصرف كننده. از ساير مزاياي استفاده از آنتي بيوتيكها مي توان به موارد زير اشاره كرد:
1- استفاده از آنتي بيوتيكها به علت افزايش كارآيي غذا باعث كاهش مصرف آن مي شود و اين امر اين مزيت را دارد كه زمينهاي كشاورزي كمتري زير كشت علوفه مي روند.
2- دستگاه گوارش دامي كه به همراه غذا آنتي بيوتيك دريافت كرده چون مواد غذايي بيشتري جذب مي كند بنابراين مواد جذب نشده و دفعي كمتري وارد محيط زيست مي شود و اين يعني جهاني تميزتر. نيتروژن و فسفر به ويژه مشكل زا هستند. اين عناصر و يا تركيبات آنها هنگامي كه به آبها وارد مي شوند باعث ايجاد پديدهeutrophication مي شوند. اين پديده مربوط به رشد فزاينده و كنترل نشده جلبكها در آبهاست كه به علت مصرف اكسيژن توسط آنها ميزان اكسيژن محلول در آب كاهش مي يابد و حيات ماهيان و ساير آبزيان از اين بابت تهديد مي شود. طبق مطالعه اي كه در سه كشور فرانسه، آلمان و انگلستان انجام شده اين نتيجه به دست آمده كه چنانچه آنتي بيوتيكها از جيره دامهاي مولد غذاي اين كشورها حذف شود 78 هزار تن نيتروژن و بيش از 15 هزار تن فسفر همه ساله به محيط زيست و آبهاي جاري برمي گردد كه اين مقدارها خيلي بيشتر از شرايط عادي است.
3- دستگاه گوارش دام در اثر مصرف آنتي بيوتيك گازهاي زايد كمتري را به هوا برمي گرداند. مطابق با همان تحقيق دامهايي كه به آنها آنتي بيوتيك داده شده 15 درصد كمتر گاز متان و حدود 33 درصد كمتر گاز آمونياك دفع مي كنند، بنابراين در سه كشور فوق در اثر استفاده از آنتي بيوتيك 246/1 ميليون مترمكعب كمتر گاز متان توليد مي شود.
4- بدن دامها در شرايط استفاده از آنتي بيوتيك ها گوشت بيشتري توليد مي كند و چربي گذاري پايين مي آيد.
در عين حال اين نگراني هميشه از جانب پزشكان مطرح مي شود كه مصرف آنتي بيوتيك ها در پرورش دام، بهداشت عمومي و سلامت انساني را به خطر مي اندازد، مخصوصا كه همان نوع آنتي بيوتيك هايي كه در دامها استفاده مي شود، در انسان هم براي درمان بيمارهاي عفوني مصرف مي شود.
باكتري هاي مقاوم شده در بدن دام ها ايجاد مي شوند و انسان از طريق خوردن گوشت، آشاميدن آب هاي آلوده به فضولات دامي و يا حتي مصرف محصولات باغي و زراعي كه كود داده شده به آنها حاوي باكتري هاي مقاوم بوده است، به اين اجرام آلوده مي شود. اجرام مقاوم شده همچنين مي توانند از طريق تماس مستقيم از دام يا فضولات دام به انسان سرايت كنند. در كشتارگاه ها هم اگر شرايط بهداشتي به خوبي رعايت نشود، تماس لاشه دام ها با محتويات شكم و ساير اجزاي آلوده بدن، سبب آلوده شدن گوشت مي شود.
در ايالت مينه سوتاي آمريكا موارد بيماري هاي انساني كه علت آنها باكتري هاي مقاوم شناخته شده اند رو به افزايش است و اين مي تواند يك اثر جهاني داشته باشد، زيرا كه اجرام مقاوم مي توانند از افرادي كه واجد آنها هستند چه بيمار و چه حامل نهفته، از راه هاي گوناگون به افراد سالم منتقل شوند و مقاومت ميكروبي را در جهان توسعه دهند. كودكان، سالمندان و افرادي كه سيستم ايمني ضعيفي دارند بيشتر در معرض خطر مقاومت هاي دارويي هستند.
تجويز مداوم آنتي بيوتيك ها به دام هاي توليد كننده، همچنانكه به منظور تسريع رشد به كار مي روند، زمينه ساز ايجاد مقاومت در باكتري ها نسبت به اين داروهاست. باكتري ها از راه هاي مختلفي نسبت به داروهاي ضدميكروبي مقاوم مي شوند كه به نوع دارو بستگي دارد. براي مثال در مورد سولفاناميدها كه يك دسته از آنتي بيوتيك هاي قديمي و مصنوعي هستند راه عمده بروز مقاومت از طريق تغيير مسير متابوليسمي در سلول باكتري است، زيرا سولفاناميدها در يك مسير متابوليسمي مشخص مربوط به توليد اسيدفوليك در باكتري ها مداخله مي كنند، بنابراين در اين اجرام مي توانند با تغيير اين مسير و انتخاب يك مسير ديگر جايگزين نسبت به سولفاناميدها مقاوم شوند، البته در برخي موارد هم ديده شده باكتري هاي مقاوم قابليت و توانايي استفاده از اسيدفوليك آماده را پيدا كرده اند - چيزي كه در شرايط عادي غيرممكن است- امروزه به دليل مصرف زياد سولفاناميدها طي ساليان متمادي، بسياري از سويه هاي باكتري ها نسبت به آنها مقاوم شده اند.
به هر حال در موارد ديگر باكتري ها با تغيير در نفوذپذيري جداره خود جلوي ورود داروهاي ضدباكتريايي را به داخل پيكر خود مي گيرند و يا همچنين با موتاسيون هايي كه در گنجينه ژنتيكي آنها تغييراتي را ايجاد مي كند توانايي توليد آنزيم هايي را پيدا مي كنند كه به كمك آنها مي توانند مولكول داروها را تجزيه و غيرفعال كند. راه آخري، علت عمده بروز مقاومت باكتري ها نسبت به پني سيلين است. اجرام موتاسيون يافته كه توانايي زنده ماندن در برابر آنتي بيوتيك را كسب كرده اند بنابر اصل انتخاب طبيعي باقي مي مانند و اجازه رشد و تكثير مي يابند و از راههايي كه گفته شد به ساير موجودات و انسان منتقل مي شوند.
طبق تحقيقات انجام شده در زمينه انواع باكتري هاي مقاوم و چگونگي برخورد با آنها كه به صورت يك مقاله در جلسه اي در شهر برلين در تاريخ 17 اكتبر سال 1997 مطرح شد به سويه هاي مقاوم چهار باكتري اشاره شد كه به عنوان مهمترين اجرام مقاوم بيماريزا در انسان شناخته شدند. اين باكتري ها شامل سالمونلاكمپيلوباكترانتروكوك و اشريشياكلي هستند. در جلسه مذكور كه از 70 متخصص پزشك و دامپزشك تشكيل شده بود، پزشكان با ذكر شرح حال بيماران مبتلا به انواع عفونت هاي سالمونلايي مقاوم تاكيد كردند كه مصرف آنتي بيوتيك ها در دامها بايد به حداقل برسد. دانشمندان در اين جلسه همچنين از روند افزايش مقاومت به فلوروكينولون ها اظهار نگراني كردند.
با توجه به معايبي كه مصرف آنتي بيوتيك ها به همراه دارد پژوهش هايي جهت يافتن موادي كه بتوانند جايگزين آنها شوند مدتي است كه آغاز شده و همچنان ادامه دارد و پيشرفت هايي در اين زمينه حاصل شده است. چنانكه پروبيوتيك ها پا به عرصه گذاشته اند و متخصصان زيادي صاحبان دامها را به استفاده از اين مواد به جاي آنتي بيوتيك ها تشويق مي كنند. پروبيوتيك ها مي توانند در عمل به خوبي آنتي بيوتيك ها باشند، در ضمن اثرات جانبي هم براي انسان و دام ندارند.
درمورد حل مساله گوشت هاي آلوده به باكتري هاي مقاوم در بعضي مناطق دنيا از روش اشعه دادن ياradiation محصولات دامي استفاده مي شود. اشعه در عين حال كه باعث از بين رفتن باكتري ها مي شود مقداري از ويتامين هاي ضروري و آنزيم هاي مهم گوشت را هم تخريب مي كند، حتي مي تواند با تركيب مواد شيميايي موجود در گوشت، مواد سمي جديدي را به وجود آورد. ضمن اينكه هنوز بي خطر بودن اين روش از نظر تغذيه انسان ثابت نشده.
مناسب ترين راههاي پيشگيري از ايجاد مقاومت هاي دارويي:
عدم استفاده بي رويه و ناآگاهانه از دارو، استفاده از تركيبات جايگزين آنتي بيوتيك نظير پروبيوتيك در صورت امكان، استفاده موقتي از آنتي بيوتيك ها آن هم حتي الامكان از انواعي كه در انسان استفاده نمي شود يا كمتراستفاده مي شود. به كار بردن آنتي بيوتيك هاي كوتاه اثر به جاي انواع طولاني اثر، همچنين رعايت دوره لازم جهت دفع دارو از بدن دام، از زمان تجويز تا قبل از كشتار يا تا قبل از استفاده از شير احتمال باقيماندگي دارويي را كاهش مي دهد. مثلا به دنبال تجويز هر آنتي بيوتيك از هر راهي به گاوان شيروار شير بايد براي مدت زمان معيني دور ريخته شود كه اين زمان به نوع دارو بستگي دارد. با تجويز بنزيل پني سيلين، شير نبايد در طي تجويز و 24 ساعت بعد از آخرين درمان، مورد مصرف قرار گيرد.
دامپزشكان بايد با در نظر گرفتن اهميت بهداشت و سلامت عمومي از تجويز بي لزوم آنتي بيوتيك ها به دام هاي مولد غذا خودداري كنند و همچنين با مشاوره و نظارت صحيح خود و دادن آگاهي هاي مربوط، صاحبان دام را نيز در اين راه با خود همگام كنند.
سارا ميرزايي 
دانشجوي دكتراي دامپزشكي 
منابع در دفتر روزنامه موجود است