نمايندگان در كميسيون قانع نشدند
سئوال از وزير كشور و اطلاعات در صحن علني
ايرنا- سئوالات مطرح شده چند تن از نمايندگان از وزيران اطلاعات و كشور در جلسه روز دوشنبه كميسيون امنيت ملي و سياست خارجي مجلس به دليل قانع نشدن آنان از توضيحات وزرا در صحن علني مجلس مطرح خواهد شد.
كاظم جلالي مخبر كميسيون امنيت ملي و سياست خارجي مجلس روز گذشته در اين باره گفت:  سئوالات نمايندگان درباره قاچاق سوخت، عدم صدور اعتبارنامه مقداد نجف نژاد منتخب مردم بابلسر در انتخابات مجلس هفتم و علت دخالت استاندار آذربايجان شرقي در شوراي شهر تبريز و نيز قراردادهاي «تاو» و «ترك سل» بود.مخبر كميسيون امنيت ملي و سياست خارجي افزود: وزير كشور در پاسخ به سئوال اعلمي گفت كه ريشه قاچاق سوخت تفاوت بالاي قيمت سوخت در داخل و خارج كشور است كه بايد قيمت گذاري به نحوي باشد كه انگيزه قاچاق از بين برود.
وي تصريح كرد: سئوال اعلمي در مورد قاچاق سوخت از وزير اطلاعات هم مطرح شد كه وزير اطلاعات تاكيد كرد، اين وزارتخانه به شكل برنامه ريزي شده و هماهنگ عمل مي كند و به دنبال ريشه يابي اين معضل است.مخبر كميسيون امنيت ملي و سياست خارجي مجلس افزود: وزير اطلاعات نيز ريشه اصلي قاچاق سوخت را پايين بودن قيمت سوخت عنوان كرد.
جلالي اضافه كرد: حداقل سود خالص قاچاق سوخت ليتري 25 سنت(200 تومان)است كه موجب شده حدود پنج درصد از فرآورده هاي نفتي كشور به خا رج قاچاق شود كه بخش عمده آن بنزين و گازوييل است.
نماينده شاهرود گفت: اما اعلمي از توضيحات وزيران كشور و اطلاعات در پاسخ به سئوال خود قانع نشد و سئوال در صحن علني مجلس مطرح خواهد شد.