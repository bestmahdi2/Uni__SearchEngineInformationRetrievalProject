ستون ما
شب ايراني؟!
امير قادري 
يك شب ايراني براي همه آنهايي كه مي  خواستند طور ديگري هم زندگي كنند. چهار، پنج ساعت دور هم نشستيم، براي همديگر كف زديم، حتي براي آنهايي كه منتقدسختشان بوديم يا هر وقت فرصتش پيش مي  آمد پنبه شان را مي  زديم. اما باز به سنت ايراني، چشم مان توي چشم همديگر كه افتاد همه اين حرف ها را فراموش كرديم. روي سن كه رفتيم بفرما زديم؛ اگر نرفتيم به احترام بقيه بلندشديم يا سكوت كرديم. جايزه ها را به همديگر تعارف كرديم، شعرهايي خوانديم كه تويش از كلماتي مثل پنجره  و ابر و مهر و اميد استفاده شده بود، از قديمي ها تقدير كرديم. همان طور كه روز عيد به ديدن مادر بزرگ و خاله مان مي  رويم، به حرف اين آدم  بزرگ ها هم گوش داديم؛ آدم بزرگ هايي كه ترجيح مي دادند بيشتر درباره يك من بزرگ حرف بزنند.
تصميم گرفتيم در آينده آدم هاي بهتري بشويم، فيلم هاي بهتري بسازيم، كارهاي خوبي انجام بدهيم تا رستگار شويم. طوري رفتار كرديم كه انگار هر كي جايزه مي         گيرد حقش است. همديگر را بغل كرديم و بالاخره و خلاصه مثل هميشه، همه چيز را ختم به خير كرديم.
خب، تا اين جايش را كه لابد همه شما هم بلد بوده  ايد و تجربه كرده ايد. شبيه آن هزار تا مراسم ميهماني بود كه تا به حال درش شركت داشته ايد. اما گفتم كه اين، يك شب ايراني براي همه آدم هايي بود كه سعي شان را كردند تا طور ديگري زندگي كنند. از جمله اينكه براي اولين بار آكادمي خانه سينما را تشكيل دادند تا شكل راي دادن طوري باشد كه آن بفرمازدن ها و تعارف كردن ها و احترام گذاشتن ها، خيلي تاثيرگذار نباشد. هيچ مقام دولتي را هم براي حرف زدن صدا نكردند روي سن تا استقلال مراسم زير سوال نرود. هيات مديره هم عوض بيانيه، فيلمي پخش كرد كه در آن خود اعضا، انتقادها و انتظارهايشان را درباره خانه سينما و البته چنين مراسمي مي  گفتند. انگار ديگر قرار نبود آدم بزرگه ميهماني حرف بزند و بقيه گوش كنند. يكي هم نيامد جايزه اش را بگيرد تا اعتراض كرده باشد كه البته با گپ و شوخي و همان بفرما زدن قضيه فراموش شد، وقتي هم كه نوازنده پيانو پشتش را كرد به جمعيت تا بنوازد، جمعيت به هواي خوردن شيريني از سالن خارج شد، لابد چون كسي مثل مجري ها و پرنده ها پشت سر هم توي صورت شان نگاه شان نمي   كرد، يك خانم پير هم بلند شد و حرف هايي زد كه كسي انتظارش را نداشت. ضمن اين، آدم هاي سينما داشتند تمرين مي كردند كه بي هيچ پشتوانه و آقابالاسري، بارخودشان را به دوش بكشند، روي پاي خودشان بايستند؛ تا بتوانند در شرايطي غير از يك ميهماني هم كنار هم زندگي كنند.
آخ كه اگر مي  شد شور و حرارت و گرماي آن بفرما زدن ها و تعارف كردن ها را با صداقت و سختي اين استقلال و اظهار نظر وبي تعارف كنار هم نشستن تركيب كرد.