نظريه چند متخصص تغذيه براي كنكوري ها
توصيه هاي صد من يك غاز
غذاهاي پيشنهادي دكتر مظهري براي دوران درس خواندن: آبزيان و روغن زيتون براي بالا بردن و تقويت حافظه. آب خنك و نوشيدني براي جلوگيري از گرمازدگي، مصرف مخلوطي از غلات پخته شده در شير با اضافه كردن مقداري ميوه خشك، كشمش، سبزيجات، ميوه، شير، عدسي و نان است
دكتر لا له مير اسكندري 
هر چند كنكور دانشگاه هاي دولتي هفته پيش برگزار شد، اما از فردا كنكور دانشگاه آزاد كه كمتر از دانشگاه هاي دولتي متقاضي ندارد آغاز مي شود. مي  دانم شما هم كنكور داريد و اصلا هم حوصله نصيحت هاي صد من يه غاز را نداريد، اين را هم مي  دانم كه هر كه از راه رسيده نسخه اي برايتان پيچيده كه چه بكنيد وچه نكنيد مثلا به خودتان فشار نياوريد، هيچ چيز مهمي نيست(اكثرا بزرگتر هايي كه خودشان قبلا كنكور داده اند و البته وضعشان صد برابر بدتر از شما بوده، قيافه اي خونسرد وبي اعتنا به خود مي  گيرند و مي  گويند «كنكور است ديگر، همه كنكور داده ايم!» البته خدا از ته دلشان خبر دارد). يكي مي  گويد خيلي بخوانيد يكي مي  گويد هفته آخر اصلا درس نخوانيد، يكي مي  گويد هفته آخر روزي 25 ساعت درس بخوانيد(!)و يكي مي  گويد هفته آخر روزي 25 ساعت بخوابيد. حالا انواع و اقسام غذاهاي عجيب و غريب بماند كه از چپ و راست تجويز مي  شوند.
من سعي مي  كنم خيلي كوتاه نظريه چند متخصص تغذيه را برايتان بياورم كه احتمالا از سفارشات فاميل و آشنايان مؤثرتر است:دكتر سيدضياءالدين مظهري رئيس انجمن تغذيه كشور مي  گويد: «خستگي جسماني و ذهني، داوطلبان كنكور را در انتخاب گزينه صحيح مردد مي  كند. پس با توجه به اينكه در ايام امتحانات خواب و خوراك داوطلبان بر اثر استرس دچار بي  نظمي مي  شود، خانواده ها بايد استرس را از دوش جوانان بردارند تا آنها با آسودگي خيال، خود را جهت امتحان آماده كنند.»
وي در مورد تغذيه كنكوري ها عقيده دارد: «افرادي كه از سبزيجات، ميوه، گوشت، حبوبات، نان و غلات استفاده نمي  كنند، با كم خوني، ضعف و عدم تمركز فكري و جسمي در طول امتحان روبه رو خواهند شد.
متاسفانه اين باور غلط در اذهان عمومي به وجود آمده كه مغز بر خلاف ساير ارگان هاي بدن، انرژي مورد نياز خود را از محل قندها تامين مي  كند، به همين علت مادران گرايش بچه ها را به خوردن مواد قندي زياد مي  كنند غافل از اينكه قندهاي ساده نمي  تواند انرژي مورد نياز بدن را تامين كند. استفاده از قندهاي ساده باعث ترشح انسولين شده و اين قندها وارد سلولها مي  شود و در زماني كه داوطلب مي  خواهد با تمركز به سوالاتش پاسخ دهد دچار افت قند مي  شود. اين در حالي است كه تامين قند مورد نياز مغز با استفاده از غذاهاي حاوي قندهاي مركب به بهترين وجه تامين مي  شود و احتياجي به مصرف بي  رويه شيريني، شكلات و بستني نيست.»
دكتر احمدرضا درستي متخصص تغذيه هم در اين مورد مي  گويد: «درس خواندن و فعاليت هاي فيزيكي نياز فرد را به مواد انرژي زا افزايش نمي  دهد، بنابراين داوطلبان كنكور بايد از مصرف بي  رويه مواد غذايي انرژي زا به هنگام درس خواندن و امتحان پرهيز كنند.»
توصيه وي به داوطلبان اين است: «از هر ماده غذايي به اندازه مصرف كنيد، به عنوان مثال مصرف بيش از حد ميوه باعث نمي  شود كه قابليت  جذب ويتامين بالا رود بلكه بدن به اندازه نياز، ويتامين جذب مي  كند. مصرف زياد ميوه هم مي  تواند باعث چاقي افراد مستعد شود. سبزيجات خام و پخته بهترين موادي هستند كه افراد مي  توانند بين روز در هنگام مطالعه مصرف كنند.»
دكتر درستي عقيده دارد كه غذاي كافي و متعادل همواره سلامت انسان را تضمين مي  كند. پس مي  گويد: «مصرف بيش از حد يا مصرف كم مواد غذايي، توان فكري و جسمي افراد را مختل مي  كند و فرد را دچار خستگي زودرس كرده و اثر نامطلوبي بر جسم و روح او دارد.»
رئيس انجمن تغذيه كشور مي  گويد: «كم تحركي، عدم فاصله گذاري براي تجديد قواي مغز، كم خوابي و نوشيدن قهوه مي  تواند موجب به هم ريختن وعده غذايي سه گانه شود و اين عامل مي  تواند انديشه وقدرت حافظه داوطلب را دچار مشكل كند.»
غذاهاي پيشنهادي دكتر مظهري براي دوران درس خواندن:« آبزيان و روغن زيتون براي بالا بردن و تقويت حافظه. آب خنك و نوشيدني براي جلوگيري از گرمازدگي،(دوغ سالم به علت داشتن نمك و كلسيم براي رفع تشنگي مناسب است.)مصرف مخلوطي از غلات پخته شده در شير با اضافه كردن مقداري ميوه خشك، كشمش، سبزيجات، ميوه، شير، عدسي و نان است.»
دكتر درستي هم بهترين صبحانه را براي صبح كنكور چنين مي  داند:  «چند تكه نان، مقداري پنير و گردو و يك ليوان شير. وي عقيده دارد اضطراب روز امتحان نبايد مانع از خوردن صبحانه شود زيرا نخوردن صبحانه توان فكري داوطلب را كاهش مي  دهد. علاوه بر آن داوطلبان بايد شب امتحان، ساعت 30:20 يك شام سبك و كم بخورند و ساعت 30:21 به رختخواب بروند. زيرا خواب نامناسب و ديرهنگام بر وضعيت جسماني آنها هنگام امتحان تاثير خواهد داشت».
باز هم مثل اينكه مطلب پر از بايدها و نبايدها شد، ولي قبول كنيد، شما كه بالاخره به حرف كسي گوش نمي  كنيد و شب كنكور تا نيمه هاي شب تست مي زنيد و صبح هم با شكم خالي و معده اي در حال سوراخ شدن از استرس، سر جلسه مي  رويد. ولي باور كنيد، اشتباه مي  كنيد. آنچه گفتيم رعايت كنيد، مطمئن باشيد نتيجه بهتري مي گيريد.