جانشينان انسان هاي خوش اخلا ق يا بد اخلا ق
صبح بخير روزنامه فروش آهني
به هر گوشه همين شهر نه چندان پيشرفته خودمان كه نگاه كنيد تاثيري از حضور ماشين ها مي بينيد. عابر بانك ها شايد قديمي ترين باشند و دستگاه خودكار روزنامه فعلا  آخرين نمونه از جايگزيني ماشين به جاي انسان
محمد جباري 
«اگر نزديك يك اژدها زندگي مي كني، درست نيست آن را از محاسباتت كنار بگذاري.»
جي.آر.آر.تالكين 
دو عدد سكه بيست و پنج توماني را داخل دستگاه مي گذاري و پس از چند لحظه يك روزنامه داغ و تر و تازه تحويل مي گيري. ده توماني بقيه پولت را هم دستگاه فراموش نمي كند. دفعه بعد يك اسكناس صدتوماني داخل دستگاه مي گذاري و دوباره يك روزنامه ديگر و البته يك پنجاه توماني و يك ده توماني بقيه پولت. روزنامه ها را داخل كيفت مي گذاري و منتظري تا از خواب بلند شوي. ولي چند ثانيه مي گذرد و اتفاقي نمي افتد. چند نيشگون هم از خودت مي گيري ولي تاثيري ندارد. به دور و برت كه نگاه مي كني كم كم باور مي كني اينها واقعيت دارد. اينجا ايستگاه مترو است و اين هم دستگاه خودكار روزنامه.
كيوسك هاي مطبوعاتي و آدم هاي خوش اخلاق يا بداخلاقي كه در داخل اين چارچوب هاي تنگ جاي دارند، به جزيي از زندگي آدم هاي روزنامه خوان تبديل شده اند. جايي كه مي تواني به همه روزنامه ها نگاهي بيندازي، اگر چيزي مثل سيگار و تنقلات لازم داري بخري و بعد هم سراغ كارت بروي. ولي روزي را تصور كنيد كه جاي همه اين كيوسك ها، ماشين هاي عظيمي قرار گرفته اند كه به طور اتوماتيك هر چه را لازم داري به تو مي دهند، روزنامه ها را در صفحات مانتيور آن مي تواني ببيني و هر كدام را كه خواستي، پولش را بدهي و بخري. حتي ماشين هاي زرنگ تر ممكن است سيگار و شكلات و آدامس هم بفروشند.
اينها تصورات خيالي نيست. فعلا دستگاه ساده آن كه به شهر ما آمده و اعلام حضور كرده و جاي مرد روزنامه فروش را گرفته است. اين دستگاه  ها مدت زيادي است در جهان جاي باز كرده اند. دستگاه نوشابه فروش را حتما در فيلم ها ديده ايد. به دستگاه پول مي دهيد و يك قوطي سرد نوشابه تحويل مي گيريد. يك نمونه از اين دستگاه ها در مجتمع كامپيوتر پايتخت وجود دارد. اين دستگاه هاي خودكار در دنيا به نامvending مشهور هستند. سفارش اين دستگاه ها به يك شركت كامپيوتري داخلي داده شد. شركت كامپيوتري كه بيشتر اعضاي آن را جوانان تحصيلكرده اي از دانشگاه  صنعتي شريف تشكيل مي دهند. دستگاهي كه آنها ساخته اند از نمونه هاي خارجي راحت تر كار مي كند و راحت تر سكه و اسكناس قبول مي كند. فعلا 6 نمونه از اين دستگاه ها در داخل ايستگاه هاي مترو نصب شده اند و قرار است تعداد بيشتري از آنها هم توليد شود. دستگاه هايي كه قرار است جاي مرد روزنامه فروش سر كوچه هاي ما را بگيرد.
قيام ماشين ها
به هر گوشه همين شهر نه چندان پيشرفته خودمان نگاه كنيد، تاثيري از حضور ماشين ها مي بينيد. عابر بانك ها شايد قديمي ترين باشند. به جاي صف ايستادن و با كارمند بانك سر و كله زدن در چند ثانيه پولت را مي گيري و مي روي پي كارت. در داخل بزرگراه به جاي مامور راهنمايي رانندگي سر و كارت با يك دوربين است كه اگر با سرعت زياد بروي، حالت را خواهد گرفت. در همين ايستگاه هاي مترو، با داشتن يك كارت، ديگر نيازي به برخورد با مرد بليت پاره كن نداري. تازه قرار است اين دستگاه ها در داخل اتوبوس ها هم نصب شود. رفتگرهاي مكانيزه هم كه آمده اند. بعيد نيست چند وقت ديگر به جاي كسي كه هر ماه زنگ خانه شما را براي «ماهانه» مي زند با يك موجود عظيم الجثه روبه  رو شويد. براي خريد كتاب ديگر حتما لازم نيست به خيابان هاي انقلاب سري بزنيد. كافي است در خانه خودتان در يك سايت فروش كتاب، سفارش كتاب مورد نظر را بدهيد تا با پست دم در خانه شما تحويل شود. اين فهرست را مي توان ادامه داد. فهرستي كه مطمئنا در سال هاي بعد درازتر خواهد شد. همچنان كه در كشورهاي پيشرفته نمونه هاي ورود ماشين ها خيلي بيشتر از اين حرف هاست. همه اين دستگاه ها زندگي انسان ها را خيلي راحت تر كرده است، ولي در اين ميان يك چيزي هر لحظه كمتر مي شود. ارتباط رو در رو و چشم در چشم آدم ها. شايد تا چند سال ديگر سر و كارمان تنها با ماشين ها باشد.
بازگشت به آينده 
اكنون سال 2009 ميلادي است. يك رايانه شخصي 1000 دلاري مي تواند حدود 1 تريليون محاسبه در ثانيه انجام دهد. رايانه ها در پوشاك و زينت الدان انسان جاسازي شده اند. اكثر كارهاي روزمره تجاري و معاملات روزانه، ميان يك انسان و يك شخص مجازي صورت مي گيرد. اينها پيش بيني هاي «ري كورزويل» نويسنده كتاب «عصر ماشين هاي معنوي» براي سال 2009 است. اين نويسنده در كتاب قبلي اش عصر ماشين هاي هوشمند» پيش بيني هاي زيادي براي دهه نود كرده بود كه تعداد زيادي از آنها درست از آب درآمد. البته پيش بيني هاي او از جنس پيشگويي هاي نوسترآداموس نيست. او از روي نتايج علمي و نظريه ها و فرضيه هاي ثابت شده اين پيش بيني ها را بيان مي كند. اصل حرف او در همين كتاب عصر ماشين هاي معنوي، تسلط بي چون و چراي ماشين ها بر انسان است: «وقتي رايانه ها از هوش انسان پيشي مي گيرند.» بد نيست پيش بيني او براي سال 2019 را هم بخوانيم: «حالا يك رايانه هزار دلاري تقريبا برابر قدرت مغز انسان قدرت دارد. رايانه ها عمدتا نامريي هستند و همه جا كار گذاشته شده اند. صفحات نمايش سه بعدي واقعيت مجازي كه در عينك ها و لنزهاي چشمي كارگذاشته شده، ابزار اصلي ارتباط افراد با يكديگر، با شبكه جهاني اينترنت و با واقعيت مجازي را تشكيل مي دهند.
اكثر ارتباطات موجود با رايانه ها از طريق حركات دست و صورت و زبان طبيعي محاوره دوطرفه صورت مي گيرد. محيط هاي رايانه اي واقعي و واقع بينانه بصري، صوتي و لمسي مردم را قادر مي سازد تا به طور مجازي با هر كسي در دنيا، صرف نظر از نزديكي يا دوري فيزيكي آنها هر گونه ارتباطي را برقرار كنند. مردم كم كم با شخصيت هاي ماشيني به عنوان دوست، معلم، مربي و معشوق رابطه برقرار مي كنند.