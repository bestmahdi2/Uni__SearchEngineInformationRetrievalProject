ورد آورد، يك پيشنهاد است
حتي نگاهي نكردند
مخالفت هيات دولت با تعطيلي نمايشگاه بين المللي درجلسه اي به تصويب رسيد كه در آن، هيچ يك از متوليان اصلي امور شهري تهران -شهردار و معاونانش - شركت نداشتند؛ به همين سادگي شايد بتوان سود كلاني را كه از رهاورد نمايشگاه بين المللي تهران در سال هاي اخير در قالب اجاره هاي متري 500 هزار توماني غرفه ها، شلوغي و ازدحام غير منطقي(به عبارت ديگر در آميختن اكثريت بيكار جوياي تفريح با اقليت متخصص جوياي محصولات نمايشگاهي)و در پي آن فروش آب هويج، بستني، ساندويچ، نوشابه و حتي نصب و فروش تابلوي «غرفه حاج عباس خدابنده از اين طرف» در معابر، عايد صاحبان انگشت شمار اما بسيار پرنفوذ و قدرتمند نمايشگاه شده را از جمله دلايل دستپاچگي و سراسيمگي مخالفان انتقال نمايشگاه دانست. شايد هم بتوان در دليل و برهان مورد ادعاي اينان كه بر ضرر و زيان ناشي از تعطيلي و تاثير منفي آن اقتصاد كشور استوار است، تعمق كرد. اما باز نمي توان نتيجه منطقي و موجهي گرفت كه چرا تاثير تعطيلي نمايشگاه در محل كنوني بر اقتصاد كلان كشور برخي را چنين نگران ساخته، مگر نه اينكه عمده اقتصاد كشور بر سبيل چرب نفت مي چرخد و بقيه، شامل فرش، پسته، پنبه، زعفران، دارچين و ديگر موارد فقط گوشه كوچكي از چرخ اقتصاد را مي چرخانند؟
ديگر دليل صاحبان فعلي قدرت اقتصادي، آماده نبودن محلي غير از نمايشگاه كنوني است. اين در حالي است كه موضوع انتقال نمايشگاه به پرند و بعد از آن به غرب پارك چيتگر، در ارتفاعات وردآورد از يك سال پيش توسط شهرداري مطرح شده و طرح هاي مقدماتي اوليه تمام نقاط پيشنهادي نيز ارايه شده است.
در منطقه ورد آورد، دو سايت براي نمايشگاه پيشنهاد شده كه يكي در ارتفاع 1400 متري، بالاتر از سايت نيروي هوايي و فرماندهي لجستيك شهيد مصطفي خميني قرار دارد و ديگري اندكي پايين تر از سايت قبلي، كنار مرغداري وسيع ايران - آلمان.
با وجود اين كه هر دو سايت نقشه برداري شده است، اما اعضاي دولت در يك سال گذشته به هيچ يك از دعوت هاي شهرداري مبني بر بازديد از منطقه پاسخ نداده و درست همان جا كه هر روز مي نشينند، نشسته اند.
تهيه نقشه از اين دو سايت بر عهده معاون امور شهري و فضاي سبز شهرداري منطقه 22 تهران بوده است.نصرالله زاده، در گفت وگويي كوتاه با همشهري، درباره پروژه انتقال نمايشگاه بين المللي تهران به وردآورد تاكيد كرد: پيشنهاد اول، به علت ناهمواري هاي جغرافيايي و بستر غيرمسطح منطقه، از شانس چنداني براي موفقيت برخوردار نيست. اما سايت دوم، در ضلع شرقي پادگان واقع شده و چشم انداز مطلوب تري دارد. به هر حال، طرح اوليه هر دو سايت تهيه شده و در دست مطالعه وبررسي است.
وي افزود: راه هاي اصلي دسترسي شهروندان تهراني به اين منطقه، بزرگراه هاي همت و رسالت هستند كه در صورت تصويب طرح، ادامه اين دو بزرگراه تا شمال وردآورد از ضروري ترين اقدامات پيش رو خواهد بود.
نصرالله زاده، از ارايه هر گونه اطلاعات فني در زمينه دو سايت پيشنهادي خودداري و آن را در رديف اختيارات مسوولان رده بالاي شهرداري عنوان كرد.