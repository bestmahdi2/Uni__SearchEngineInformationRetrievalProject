اخطار رئيس كميته صنعت مجلسبه وزارتخانه هاي بازرگاني و صنايع در مورد سيمان
خارج شدن سيمان از سبد حمايتي راه حل مشكل صنعت سيمان است
گروه اقتصادي: قيمت گذاري واقعي وخارج شدن سيمان از سبد حمايتي تنها راه حل مشكل صنعت سيمان در كشور است و وزارت بازرگاني بايد در اين زمينه اقدام كند.
محمد ابطحي رئيس كميته صنعت مجلس شوراي اسلامي در گفتگو با خبرنگار ما با اعلام اين مطلب افزود وزارت بازرگاني از سال 81 مسئول اجراي طرح جامع سيمان بوده و وظيفه داشته كه سيمان را از سبد كالاهاي حمايتي خارج كند ولي از زمان تصويب، طرح اجرا نشد و اگر اجرا مي شد تاكنون مشكلات صنعت سيمان حل شده بود.
وي با تاكيد بر اينكه مجلس مسئله را پيگيري كرده است و زمان تعيين شده براي اينكه اعلام كنند كه در اين زمينه چه برنامه اي دارند گذشته است گفت: اگر مسئولان مربوطه اقدامي نكنند مجلس در اين زمينه پيگيري خواهد كرد و اگر لازم شد وزراي بازرگاني و صنايع و معادن در اين زمينه بايد پاسخگو باشند.
ابطحي با اشاره به اينكه توليدكنندگان سيمان در ايران سال جاري با صددرصد راندمان توليد هم توان خود را بكار گرفتند و سال گذشته نيز تا 98 درصد ظرفيت توليد را پشت سر گذاشتند افزود: اين توان توليد در دنيا مورد توجه قرار گرفته است ولي عليرغم توليد مناسب در كشور شبكه توزيع با سوءاستفاده از نوسانات قيمت بازار را آشفته مي كنند.وي افزود: تفاوت قيمت دولتي سيمان كه 32 هزار تومان در هر تن است با بازار سياه عايد اين گروه مي شود.
اين گروه بدون پرداخت ماليات در بازار سياه سيمان را به 60 هزار تومان مي فروشند و بدون زحمت و پرداخت ماليات سود مي برند.
ابطحي اضافه كرد:در شش ماهه نخست  سال جاري 990 هزار تن سيمان صادر شده است كه اين صادرات به دليل افزايش قيمت در كشورهاي همسايه است و گفته مي شود در برخي كشورها از تني 100 دلار نيز بالاتر رفته است. بخشي از اين صادرات توسط افراد خارج از صنعت و واسطه ها با سوء استفاده از تفاوت قيمت انجام شده و بخشي نيز به صورت رسمي توسط توليدكنندگان، صادر شده است.
فشار براي ثبات قيمت علاوه بر اينكه به توليدكننده خسارت وارد مي كند براي مصرف كننده نيز به دليل سوءاستفاده واسطه ها سودي ندارد.وي خاطرنشان كرد: در طرح جامع سيمان كه اجرا نشده است پيش بيني واردات توسط توليدكنندگان غلط بوده است.
همانطور كه توليدكنندگان در مسئله توزيع دخالت ندارند در امر واردات نيز نبايد وارد شوند. واردات يك كار خاص است كه افراد دست اندركار آن بايد به آن بپردازند و كار توليدكننده نيست.
ابطحي با اشاره به طرح مسئله سيمان در كميته مجلس گفت: در اين جلسه مواضع طرفين مطرح شد و ما از وزارت بازرگاني و وزارت صنايع و معادن خواستيم كه با سرعت در جهت خارج كردن سيمان از سبد حمايتي و اجراي طرح اقدام كنند و اگر اقدام نشود مجلس در اين زمينه پيگيري خواهد كرد.رييس كميته صنايع مجلس افزود: در انتظار اعلام رسمي موضع وزارت بازرگاني و صنايع هستيم در غير اينصورت تكليف را به عنوان مصوبه كميسيون به آنان ابلاغ خواهيم كرد.
ابطحي با اشاره به اينكه حل مشكل عرضه و تقاضا بر عهده وزارت بازرگاني به عنوان مسئول تنظيم بازار است گفت: اين امر با توجه به قيمت گذاري دولتي كه به افزايش تقاضا منجر شده بايد مورد توجه قرار گيرد و اينكه 5/1 ميليون واردات بايد انجام شود و يا نه بايد توسط وزارت بازرگاني به عنوان مسئول مشخص شود.
به گفته وي قيمت هاي غيرواقعي به افزايش تقاضا و عدم تمايل سرمايه گذاران براي افزايش توليد منجر مي شود و تنها راه حل قيمت گذاري واقعي و خروج سيمان از سبد حمايتي است.وي در اين مورد كه صنعت سيمان از سال 81 بلاتكليف و در شرايطي نامتعادل با ديگر صنايع قرار گرفته كه از كنترل و قيمت گذاري دولتي معاف هستند تاكيد كرد:مشكل صنعت سيمان بايد به وسيله وزارتخانه هاي بازرگاني و صنايع و معادن هر چه زودتر حل شود و اين دو وزارتخانه بايد در اين زمينه وارد عمل شوند و عدم اجراي طرح از سال 81 را كه در اثر تعلل اجرا نشده جبران كنند.