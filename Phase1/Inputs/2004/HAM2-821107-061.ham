گفتگوي امروز
آمارگيري در شهرستان بم
گروه اقتصادي: با وقوع زلزله بم فقدان آمار دقيق از ميزان تلفات و خسارات وارده جاني و مالي به منظور بازسازي اين شهر احساس مي شود.با دكتر عباسعلي زالي رئيس مركز آمار ايران گفتگو كرده ايم.
***
* اجراي طرح آمارگيري شهرستان بم در چه مرحله اي است؟
- مركز آمار ايران پس از زلزله بم با حضور آمارگيرهاي خود در محل هايي كه بر اثر زلزله تخريب شده و با كمك گرفتن از آشنايان محلي و استفاده از آمارهاي سرشماري كارگاهها و كشاورزي مشغول جمع آوري اطلاعات آماري شهر بم است. در حقيقت انجام اين كار حضور و غيابي بر اساس اطلاعات قبلي كه در دست داريم انجام خواهد شد و در تلاش هستيم كه با تطبيق اطلاعاتي كه بدست خواهد آمد با اطلاعات گذشته بتوانيم آمار و اطلاعات جامع تري را در اختيار ساير دستگاهها براي برنامه ريزي و بازسازي اين مناطق قرار دهيم.
* اين طرح از چه زماني آغاز شده و نحوه اجراي آن چيست؟
-اين طرح از اول بهمن ماه جاري شروع شده و تا دهم همين ماه ادامه خواهد داشت و با توجه به اينكه فهرست منازل و كارگاهها را از سرشماري سال گذشته داريم با مراجعه به محل خانه هاي تخريب شده يا خانه هاي باقيمانده مشخص خواهد شد كه چه افرادي در اين زلزله زنده مانده، صدمه ديده و يا فوت كرده اند. در ارتباط با منازل و محل هاي كار نيز تقريبا درصد تقريبي تخريب را مشخص مي كنيم و برآورد ريالي صورت نمي گيرد.
هم اكنون 127 نفر از همكاران ما از 12 استان كشور از جمله استان كرمان در 17 گروه براي سرشماري همكاري مي كنند كه 12 گروه در شهر بم، 3 گروه در روستاها و 2 گروه در بروات مي باشند و هر گروه متشكل از 5 نفر كارشناس و آمارگير است.اين اطلاعات تا دهم بهمن ماه جمع آوري و تا بيستم همين ماه از برگه هاي پرسشنامه استخراج و در اختيار مسئولين قرار مي گيرد. پس از جمع آوري اطلاعات و كنترل آن به كمك اطلاعات ناشي از سرشماري سال جاري و سرشماري كارگاهي در واقع اين آمارها مكمل يكديگر خواهند بود و آمار جديد وضع موجود و آمار قبلي وضع سابق شهرستان بم را نشان خواهد داد كه با بررسي و مقايسه بين اين دو تفاوتهاي پس از زلزله به خوبي مشخص خواهد شد.
* ميزان خسارت واردشده به نخيلات و مركبات بم چگونه سرشماري مي شود؟
- در سرشماري كشاورزي كه در سال جاري صورت گرفته  اين اطلاعات موجود مي باشد اما بعد از حادثه، ستادي را در مركز تشكيل داديم تا يك  سري از كارهاي مربوط به بم در اين ستاد انجام شود.بخش نخست كار به روزكردن اطلاعات است كه اين كار را با انتشار دو نشريه نقشه هاي آماري و ترجمه آن و جزوه اي كه مجموعه اطلاعات آماري مربوط به شهرستان بم از قبيل جمعيت، باغات و... را نشان مي دهد، آغاز كرده ايم.تا چند روز ديگر اطلاعات سرشماري كشاورزي كه در سال جاري انجام شده نيز منتشر خواهد شد.