جزئيات پرداخت وام ازدواج چهارشنبه در روزنامه ها
گروه شهري: جزئيات دقيق مربوط به پرداخت وام يك ميليون توماني ازدواج چهارشنبه اين هفته از سوي شهرداري تهران اعلام مي شود.
مدير كل روابط عمومي شهرداري تهران با اعلام اين مطلب به خبرنگار ما گفت: شهرداري روز چهارشنبه جزئيات مربوط به چگونگي پرداخت اين وام را از طريق روزنامه هاي پرپراكنش(كثيرالانتشار)به اطلاع زوج هاي تهراني مي رساند.
مهندس مجتبي اعلايي افزود: در اطلاعاتي كه توسط شهرداري در اختيار جرايد گذاشته مي شود، به شرايط و چگونگي دريافت وام ازدواج و محل هاي در نظر گرفته شده براي پرداخت اين وام اشاره خواهد شد.
گفتني است شوراي اسلامي شهر تهران چندي پيش به منظور تسهيل در امر ازدواج جوانان، پرداخت يك ميليون تومان وام ازدواج به زوج هاي تهراني(هر يك 500 هزار تومان)را تصويب و براي اجرا به شهرداري ابلاغ كرد و مقرر شد از ابتداي خردادماه اين وام به متقاضيان پرداخت شود.