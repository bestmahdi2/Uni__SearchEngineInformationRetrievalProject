رفاه
توقف رشد تلفات رانندگي
آمار مرگ ومير ناشي از تصادفات در كشور آنقدر آمار رو به رشدي در چند ساله اخير داشته است كه خبر توقف اين رشد هم خوشحال كننده است. بر اساس اعلام سازمان پزشكي قانوني در تابستان امسال رشد مرگ و مير ناشي از تصادفات متوقف شد البته با همه اين پيشرفت ها ما باز هم جزو كشورهاي پيشتاز در زمينه تصادفات رانندگي هستيم. ميزان مرگ و مير ناشي از تصادفات در 6 ماهه اول سال جاري نسبت به مدت مشابه در سال گذشته تنها 7 درصد رشد داشته كه اين رشد مربوط به فصل بهار بوده و حتي در تابستان امسال ميزان مرگ و مير ناشي از تصادفات نسبت به تابستان سال گذشته 3درصد نيز كاهش يافته است. در گروه آمار سازمان پزشكي قانوني در 6 ماهه اول سال جاري، 14 هزار و 516 نفر در تصادفات رانندگي در سراسر كشور جان باخته اند كه 81 درصد آنها مرد و 19 درصد زن بوده اند. براساس اين گزارش 7 درصد آمار تصادفات در حالي است كه ميزان رشد مرگ هاي ناشي از تصادفات در 6 ماهه اول سال 82 نسبت به مدت مشابه در سال 81، حدود 2/18 درصد بوده است كه اين مساله حاكي از كاهش رشد مرگ هاي ناشي از تصادفات رانندگي در نيمه اول امسال است. در اين مدت بيشتر فوتي هاي ناشي از تصادفات به استان هاي تهران با يكهزار و 383 نفر، خراسان با يكهزار و427 نفر و بيشترين فراواني در شهريور ماه با 2 هزار و 925 نفر و كمترين فراواني در ارديبهشت ماه با 2 هزار و 34 نفر تعلق داشته است. استان هاي سيستان و بلوچستان و تهران بيشترين افزايش رشد و استان هاي ايلام و آذربايجان غربي بيشترين كاهش رشد تلفات ناشي از تصادف را دارا بودند.