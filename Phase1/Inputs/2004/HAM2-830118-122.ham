اطلاعيه روابط عمومي شهرداري تهران درباره نمايشگاه كتاب و پوشاك بهاره
گروه شهري: روابط عمومي شهرداري تهران در پي درج مطلبي با عنوان «برگزاري نمايشگاه كتاب تهران در ابهام» در يكي از روزنامه هاي صبح، اطلاعيه اي جهت تنوير افكار عمومي صادر كرد.
در بخشي از اين اطلاعيه آمده است:
اولا: در برگزاري نمايشگاه بهاره اسفند 82، شهرداري تهران 10 محل مناسب در نقاط مختلف شهر به وزارت بازرگاني پيشنهاد كرد و در نهايت نيز انتخاب محل مصلاي تهران به اصرار برگزاركنندگان نمايشگاه بهاره بوده است و نه شهرداري تهران.
ثانيا: در مديريت اجرايي نمايشگاه بهاره و همچنين دريافت حق الاجاره غرفه ها يا قبض پاركينگ شهرداري تهران هيچگونه نقش مستقيم يا غيرمستقيمي نداشته است.
ثالثا: شهرداري تهران نه تنها از محل برگزاري آن نمايشگاه درآمدي نيندوخته است كه به منظور تسهيل امور شهروندان تهراني هزينه قابل توجهي را نيز در خدمات جنبي برگزاري آن نمايشگاه متحمل شده است. هرچند كه درصورت نياز براي رفاه حال شهروندان باز هم هزينه هاي لازم و ضروري را خواهد پرداخت.
روزنامه موردنظر با بيان اين مطلب كه برگزاري نمايشگاه كتاب تهران، مورد اختلاف نظر شهرداري تهران با وزارت ارشاد و اتحاديه ناشران است، تصريح كرده بود كسب بيش از 5/1 ميليارد تومان درآمد براي 10 روز نمايشگاه پوشاك در اسفند 82، - 600 ميليون تومان از محل فروش قبض پاركينگ و دريافت اجاره يك ميليارد توماني براي واگذاري غرفه ها - شهرداري تهران را تشويق و ترغيب كرده تا در برگزاري نمايشگاه كتاب، پافشاري داشته باشد.