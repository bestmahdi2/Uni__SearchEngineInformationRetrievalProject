احمد خرم، وزير جنگ!
اين عضو سابق شوراي فرماندهي سپاه پاسداران آذربايجان شرقي، وزير راه و ترابري است، اما در اين سمت خود هم بايد يك جنگ تمام عيار را فرماندهي كند. جنگي كه اين بار فقط در جاده هاي ايران رخ مي دهد و نيروهاي دو طرف طي حملات انتحاري با خودروهاي خود باعث مردن و زخمي شدن همديگر مي شوند. در اوج سفرهاي نوروزي امسال تصادفات جاده اي 10 درصد افزايش پيدا كرد و تلفات اين تصادفات دوباره به رقمي چشمگير تبديل شد كه توجه همه را به خود جلب كرد. آخرين آمار خبر از اين مي دهد كه از 29 اسفند نا 13 فروردين 2 هزار و 120 تصادف منجر به مرگ و جرح رخ داده و در جريان آن 1927 نفر در جاده هاي كشور مجروح شده اند و 215 نفر كشته. از آنجا كه سفرها تا 15 اسفند ادامه داشته اين تلفات احتمالا بيشتر شده است.
لابد شما هم با ما موافقيد كه چنين آماري از زخمي ها و كشته ها را در چنين مقطعي از زمان، تنها مي توان در درگيري هاي مسلحانه و نبردهاي خونين ديد. اگر از بمب گذاري هاي خونين و حوادث غيرمترقبه بگذريم اين همه كشته و زخمي تنها در درگيري هاي تمام عيار هند و پاكستان بر سر كشمير يا نبرد جنگجويان چچني با نيروهاي روس و يا جنگ هايي نظير آن به چشم مي خورد.
شايد مهندس احمد خرم، وزير راه و ترابري مسوول مستقيم تمام اين مشكلات نباشد، اما خواه ناخواه ناظر اين حجم تصادف در حوزه تحت مسووليت خود است. در اين ميان حادثه انفجار قطار باري در ايستگاه خيام نيشابور كه پيش درآمد تصادفات نوروزي محسوب مي شد بر دردسرهاي اين مهندس راه و ساختمان 53 ساله اضافه كرد. اگرچه تلاش احمد خرم و مجموعه تحت مديريتش به تنهايي نمي تواند از اين اتفاقات ناگوار كم كند و هر چند عدم رعايت قوانين و ترافيك راه ها و خستگي رانندگان هم از دلايل اصلي مرگ و مير در جاده هاي ايران به شمار مي آيد، اما بخشي از دلايل حوادث هم به حوزه وزارت راه و ترابري باز مي گردد، بخشي كه شامل ناوگان حمل و نقل و مسافربري(ريلي، جاده اي و هوايي)جاده ها و خطوط مسافرتي و امكانات جاده اي مي شود. بد نيست بدانيد حميد مرتاض هجري اعلام كرد كه در طول تعطيلات نوروزي جاده هايي كه مجهز به علايم راهنمايي و رانندگي بودند كمترين ميزان تلفات را داشتند. اين جمله مديرعامل شركت علايم راهنمايي و فني ايران به اين معني است كه خيلي از جاده هاي ايران از داشتن تابلوي علايم راهنمايي هم محروم اند و راننده ها بايد با پيش بيني، از پيچ ها و نقاط مجاز سبقت و ديگر مشخصات جاده ها سر در بياورند. از اين كه بگذريم شايد بشود گفت يكي از عوامل اصلي افزايش سفرهاي جاده اي پاسخگو نبودن قطارهاي مسافري به نيازهاي مسافران است. در روزهايي كه سفر در ايران در حالت عادي قرار دارد، بليت قطارهاي مسافري از دو هفته قبل ناياب مي شود و براي استان هاي پرتردد هم از 20 روز قبل تمام بليت ها به فروش مي رسد. در حالي كه اگر امكانات سفر با قطار بيش اين باشد بسياري اين وسيله را به وسايل نقليه جاده اي ترجيح مي دهند.
در هر حال به نظر مي رسد پستي كه گمان نمي رفت حساسيت خاصي براي اين وزير خونسرد اصفهاني ايجاد كند، حالا او را درگير حوادثي كرده كه مانند يك فرمانده نظامي بايد بر آن نظارت داشته باشد، فرمانده اي كه براي برقراري صلح بايد اول دشمن را شناسايي كند، دشمني كه ممكن است راننده اي خواب آلود يا متخلف باشد يا جاده اي متروك، ممكن است عدم وجود امكانات كافي سفر باشد يا ترافيك بيش از حد جاده ها، در هر حال به نظر مي رسد چيزي كه بيش از همه در مديريت اين بحران به كار احمد خرم بيايد، نه فوق ليسانس مديريت دولتي او، نه مهندسي راه و ساختمانش كه سابقه فرماندهي سپاه و مسووليت هاي ستادي او باشد، چرا كه اوضاع سفر جاده اي در كشوري كه قصد دارد ايرانگردي و جهانگردي را براي بهبود اقتصاد و اشتغال زايي رونق دهد بسيار آشفته به نظر مي رسد و امكانات سفرهاي هوايي و ريلي هم اصلا پاسخگوي چنين برنامه فوق العاده  اي نيست. حال تصور كنيد آمار چنين تلفاتي در جاده ها و خيابان هاي ايران در ركوردهاي جهاني ثبت شود، عقلاني است كه جهانگردان خود را به چنين معركه خونيني وارد كنند؟