گفتگوي امروز
بهره وري انرژي و صرفه جويي در مصرف
گروه اقتصادي: مصرف بهينه انرژي از دغدغه هاي مسئولان است، بالابردن بهره وري انرژي موجب صرفه جويي در مصرف آن و كاهش هزينه خانوارها مي شود.سازمان بهره وري انرژي مدعي است صرفه جويي صورت گرفته از اين محل تاكنون معادل 5/2 ميليون بشكه نفت خام بوده است. در مورد چگونگي اين امر با غلامرضا كرباسي مديرعامل سازمان بهره وري انرژي گفتگو كرده ايم.
* اين ميزان صرفه جويي در مصرف انرژي در چه مدت و چگونه صورت گرفته است؟
-صرفه جويي صورت گرفته در مصرف انرژي كه معادل 5/2 ميليون بشكه نفت خام مي باشد در طول يك سال صورت گرفته و هر ساله تكرار خواهد شد.يكي از راههاي اين صرفه جويي نصب برچسب هاي انرژي بر روي لوازم برقي خانگي بوده است كه موجب كاهش مصرف برق در لوازم برقي خانگي خصوصا يخچال فريزر شده وبه تبع آن برق كمتري در نيروگاهها توليد و سوخت كمتري مصرف شده است.همچنين حدود 1650 نفر در صنايع كشور آموزش ديده اند و با راهكارهاي كم هزينه و بدون هزينه مصرف انرژي آشنا شده اند كه اين افراد با اقداماتي مانند درزگيري در و پنجره و استفاده از لامپ هاي كم مصرف در مصرف انرژي صرفه جويي نموده اند.
* استفاده از برچسب انرژي در لوازم برقي خانگي چقدر الزامي است؟
-نظارت بر الصاق برچسب هاي انرژي بر عهده موسسه استاندارد ايران است و بعد از تكميل رتبه بندي،  همه صنايعي كه ملزم به الصاق اين برچسب هستند از قبيل صنايع ساخت يخچال فريزر، اگر نسبت به الصاق آن اقدام نكنند اجازه فروش در بازار را نخواهند داشت گر چه اين الزام از 3 سال پيش وجود داشته اما به دليل كمبود نيروي انساني در موسسه استاندارد ايران، هنوز به خوبي اعمال نشده است اما بسياري از اين صنايع نسبت به الصاق برچسب انرژي اقدام كرده اند.
* سازمان بهره وري انرژي چه برنامه هايي براي بهينه سازي مصرف در نظر دارد؟
-اين سازمان همه يخچال فريزرهاي برقي را با 13 هزار تومان هزينه به نوعي بهينه سازي كرد كه همه توليدات در رتبه a قرار گرفته اند و به زودي از طريق سميناري كه برگزار مي شود انتقال دانش و تكنولوژي به صنايع يخچال سازي كشور صورت خواهد گرفت. اگر چه انجام اين كار مستلزم 13 هزار تومان هزينه بيشتر بوده است.
اما با كاهش مصرفي كه در زمينه انرژي صورت مي گيرد اين كار به نفع توليد كنندگان و مصرف كنندگان يخچال فريزر خواهد بود.در زمينه كولر آبي نيز قبلا بهترين كولر آبي توليدي در ايران در رتبه «جي» يعني پايين ترين رتبه قرار داشت كه پس از انجام آزمايشهاي مختلف و صرف 10 هزار تومان هزينه، توانستيم اين كولرها را به رتبه a برسانيم و در اين زمينه سميناري نيز در اسفند ماه سال جاري برگزار مي شود.