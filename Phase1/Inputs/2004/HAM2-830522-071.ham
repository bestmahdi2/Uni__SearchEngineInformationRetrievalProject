گفت وگوي امروز
افزايش قيمت ها و چگونگي نظارت بر واحدهاي صنفي
گروه اقتصادي: با افزايش قيمت برخي كالاها در روزهاي اخير، ديدگاه هاي مختلفي درخصوص دلايل اين افزايش مطرح شده و فعاليت دستگاه هاي متولي كنترل قيمت اين كالاها بيشتر موردتوجه واقع شده است. افزايش قيمت مرغ، ميوه و... تنش هايي خصوصا براي اقشار كم درآمد جامعه را درپي داشته است. برخي معتقدند حذف نظارت سازمان تعزيرات حكومتي بر فعاليت واحدهاي صنفي از عوامل افزايش قيمت ها توسط برخي از صنوف است.با شجاع احمدوند رئيس مركز اصناف و بازرگانان ايران پيرامون علت افزايش قيمت ميوه و چگونگي نظارت پيش بيني شده مركز اصناف بر صنوف مختلف، گفت وگو كرده ايم.
***
* برخي معتقدند حذف نظارت سازمان تعزيرات و واگذاري اين اختيار به اتحاديه هاي صنفي موجب افزايش قيمت ميوه شده است، نظر شما چيست؟
- رشد نرخ ميوه در سال جاري ناشي از كاهش عرضه اين كالا در بازار به صورت خاص و ساير مشكلات موجود در توليد، تامين، عرضه ميوه در بازار اعم از مشكلات توليدي، بسته بندي و شبكه هاي توزيع بوده است و زماني كه ساختارهاي تامين و توليد تا توزيع و معرف گرفتار مشكلاتي اينچنين باشد، اقدامات نظارتي فقط مسكني است كه به صورت كوتاه مدت و مقطعي تبعات مشكلات موجود را فقط محدود مي كند. شاهد مثال اينكه در زماني كه هنوز نظارت سازمان تعزيرات حكومتي در سطح واحدهاي صنفي حذف نشده بود نيز در مقاطع مختلفي از سال مشكلات ميوه و ساير كالاهاي ضروري مردم به علت عدم وجود عرضه كافي بروز مي كرد.
* با حذف نظارت سازمان تعزيرات بر واحدهاي صنفي، نظارت كارآمد بر اصناف چگونه تبيين شده است؟
- هرچند براساس ماده 72 قانون نظام صنفي، واحدهاي صنفي مشمول قانون تعزيرات حكومتي نخواهند بود ولي براي جبران اين خلأ قانون گذار در ماده 72 قانون نظام صنفي جايگزين مناسبي را درنظر گرفته است.
هيات هاي بدوي و تجديدنظر كه از نمايندگان سازمان هاي بازرگاني، مجامع امور صنفي و دادگستري(با حكم رئيس قوه قضاييه)تشكيل مي شوند، هيات هاي شبه قضايي هستند كه براساس فصل هشتم قانون نظام صنفي كه تخلفات صنفي را احصاء كرده است، رسيدگي به تخلفات صنوف در بخش هاي مختلف را عهده دار هستند.
اين هيات ها در تمام مركز استان ها و مراكز شهرستان ها مستقر بوده و ساير نقاط استان را نيز به صورت سيار پوشش مي دهند. بنابراين در بخش رسيدگي به تخلفات نگراني ها رفع شده است.
اما در بخش بازرسي و نظارت و رسيدگي به شكايات مردمي قبلا اين فعاليت از طريق بازرسان سازمان هاي بازرگاني استان ها انجام مي شد ولي در قانون جديد نظام صنفي دستورالعمل اجرايي مادتين 52 و 72 قانون نظام صنفي و بند ط ماده 30 همين قانون اين فعاليت علاوه بر بازرسان و ناظران سازمان هاي بازرگاني استان ها براي اتحاديه هاي صنفي نيز تعريف شده است.لذا بخش بازرسي ها نه تنها تضعيف نشده بلكه تقويت نيز شده است. معتقديم بايد در بلندمدت تلاش كنيم نظارت بر اصناف را به تشكل هاي صنفي موجود واگذار كنيم چراكه پتانسيل موردنياز در اين بخش موجود است ولي تا آن زمان وظايف حاكميتي دولت را در اين بخش حفظ خواهيم كرد و پس از آن بازرسان و ناظران سازمان هاي بازرگاني به عنوان بازرسان و ناظران كميسيون هاي نظارت بر اصناف و بازوان اجرايي اين كميسيون ها، در تنظيم بازار و نظارت بر اصناف مورد استفاده قرار خواهند گرفت.