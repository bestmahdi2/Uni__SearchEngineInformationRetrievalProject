از لوني ديگر
علي اصغر فيروزنيا
ادبيات ما، پيشاني فرهنگ ماست. در اين روزگار كه قافله علم و ادب عجب مي گذرد، التفاتي شايان به ادب و فرهنگ خويش، ضرورتي مضاعف مي يابد. «برگزيده متون ادب فارسي» مجموعه اي است كه به اهتمام پنج تن از استادان ادبيات فارسي، يعني آقايان جليل تجليل، اسماعيل خاكي، محمد رادمنش، علي شيخ الاسلامي و علي مرزبان راد فراهم آمده است. مقصود ايشان از تهيه اين مجموعه اين بوده كه دانشجويان را به كار آيد و ادب دوستان را ذوق و شوق بيفزايد. مؤلفان محترم، در مقدمه كتاب چنين گفته اند: «در اين مجموعه، كار انتخاب و تنظيم «ازلوني ديگر» است.»
ضمن ارج نهادن به سعي ايشان و صفاي باطنشان، بايد گفت كه اين كتاب، با آن كه موضوعات گوناگوني را شامل است، عدم فصل بندي مشخص در آن موجب شده است تا اين مجموعه به صورت جنگ فرانمايد. همچنين، مؤلفان جز به نام مأخذ مطالب و ذكر نام نويسنده يا شاعر آن مطلب، اطلاعات ديگري به خواننده ارائه نمي دهند. پيش از هر نمونه شعر و نثر، اگر شاعر يا نويسنده آن به ايجاز، معرفي شود، كاري بسزاست.
فراهم كنندگان كتاب، آثار برجسته بزرگان ادب فارسي را بررسي كرده اند و در اين ديدار با اهل قلم، يك يا چند نمونه از آثار آن بزرگان را نقل كرده اند. نمونه ها تا حد زيادي با دقت و باريك بيني انتخاب شده اند ولي گاه صبغه عرفاني و ديني،  گزينش مطلب را، بيش از حد به ورطه ساده پسندي رانده است. براي نمونه مي توان «غزل قرآنيه» را مورد اشاره قرار داد كه در صفحه 215 نقل شده است. اين غزل با محتوايي عالي، زباني و بياني كليشه اي و سنتي دارد و از جنبه ادبي جزو اشعار متوسط است. در اين كتاب، از انواع ادبي، نوع تعليمي بر ديگر گونه ها غلبه يافته است و جاي ادبيات داستاني معاصر و نوع ادبي نمايشي كاملاً تهي است. چه نيكو بود اگر مؤلفان گرامي در نقل مطالب از نسخه هاي معتبر هر مأخذ بهره مي بردند، مثلاً در نقل قصيده «خزان» در ص 34، ابيات نقل شده گاه با ابيات منقول در ديوان ناصرخسرو به تصحيح دكتر مهدي محقق و مرحوم مجتبي مينوي، اختلاف دارد و يا حكايتي كه از بوستان در ص 20نقل شده، با آن چه در نسخه فروغي از كليات سعدي آمده، تفاوت دارد. شگفت اين كه همين حكايت در صفحه 138 كتاب براساس نسخه فروغي نقل شده است! البته مطالب تكراري در موارد ديگر نيز ديده مي شود، مثلاً شعر حافظ با عنوان «كيمياي عشق» در صفحه 125 آمده است. در صورتي كه همين غزل با عنوان «دست از مس وجود چو مردان ره بشوي» در ص 239 تكرار شده است.
دانشجويان در دوره هاي تحصيلي متوسطه و پيش دانشگاهي، با بعضي از دروس نقل شده در اين كتاب، تا حدودي آشنايي دارند و تكرار همان مطالب، اگر چه به صورت كامل تر آمده باشد، جذابيت چنداني برايشان ندارد، مثلاً شعر «دماونديه»(ص 30)و مطلب «حلاج»(ص 107)و «ني نامه مولانا»(ص 15)را در كتاب زبان و ادبيات فارسي پيش دانشگاهي خوانده اند. همچنين «رستم و اشكبوس»(ص 229)و «سفر به خير»(ص 111)را در كتاب ادبيات فارسي سال دوم دبيرستان و نيز شعر «طمع آبروي توقر بريخت»(ص 189)را در سال اول دبيرستان داشته اند. شعر «رستم و اسفنديار» را مي توان از اين موارد، استثنا كرد زيرا اگر چه اين داستان را در سال سوم متوسطه خوانده اند، به اين حد كه نقل شده، آشنا نيستند و اين داستان كه «داستان داستان ها»ي شاهنامه به شمار مي آيد،  بيش از اين درخور تأمل است.
اين نكات از باب يادآوري است تا مؤلفان دانشور كتاب و نيز مركز نشر دانشگاهي در چاپ هاي بعدي در نظر داشته باشند. جاي افسوس است كه اين مركز معتبر، در هر چاپ جديدي كه از اين كتاب ارائه مي دهد، با استفاده از كاغذ كاهي، از مرغوبيت كاغذ آن مي كاهد.
مسلم است كه طبعي قابل از كتاب، در مقبول طبع بودنش بي تأثير نيست.
در اين جا به مواردي از اغلاط چاپي اشاره مي كنيم، البته« هم فزون آيد اگر چونان كه بايد بشمري»:
1- نگارخانه چين است يا نگارخانه عنبرين؟(ص 33):نادرست
نگارخانه چين است يا نگار خامه عنبرين؟:درست
2- گله ام را گرگ ها خورده(ص 100):نادرست
گله م را گرگ ها خورده(مفاعيلن مفاعيلن، بحر هزج):درست
3- درخشان چشمه پيش چشم من جوشيد(ص 101):نادرست
درخشان چشمه پيش چشم من خوشيد:درست
(«خوشيد» به معني «خشك شد»، سعدي گفته است: بخوشيد سرچشمه هاي قديم/ نماند آب جز آب چشم يتيم- كليات سعدي، ص 228)
4- ناداده به ناز شوق تسكين(ص 119):نادرست
ناداده به نار شوق تسكين:درست
5- گفتم اين جام جهان بين به تو كي داد به حكيم(ص 122):نادرست
گفتم اين جام جهان بين به تو كي داد حكيم:درست
6- و از نور دانش او را روشني جويد(ص 140):نادرست
و از نور دانش او روشني جويد: درست
7- حتي مؤمنه خاتون مادر بهاء ولد، كه در خانه «مامي» خوانده مي شد:نادرست
حتي خاتون مهينه، مادر بهاء ولد، كه در خانه «مامي» خوانده مي شد:درست
8- نبازد روانم به ديگر سراي(ص 202):نادرست
بنازد روانم به ديگر سراي:درست
جهت بهبود رعايت علائم نگارشي و املايي، موارد زير نيز پيشنهاد مي گردد:
1- همان خويش بيگانه داند ورا(ص 18):نادرست
همان، خويش بيگانه داند و را(«همان» در اينجا به معني «همچنين» مي باشد.):درست
2- يكي داستان زد بر اين بر پلنگ(ص 19)»:نادرست
يكي داستان زد بر اين بر، پلنگ(براي مشخص شدن متمم با دو حرف اضافه، ويرگول ضروري است.):درست
3- يكي پند مي داد فرزند را نگه دار پند خردمند را(ص 19):نادرست
يكي پند مي داد فرزند را- نگه دار پند خردمند را -مصرع دوم جمله معترضه است و بايد در داخل دو خط تيره بيايد زيرا پندي كه در اينجا به آن اشاره مي شود، در بيت بعدي آمده است:
مكن جور بر خردكان اي پسر/ كه يك روزت افتد بزرگي زسر):درست
4- درشتي و نرمي به هم در بهست(ص 23):نادرست
درشتي و نرمي به هم در، به است:درست
5-... و از زير ايشان به در مي رفتند(ص 38):نادرست
و از زير، ايشان به در مي رفتند:درست
6- و آن چنان بود كه...(ص 39):نادرست
و آن، چنان بود كه...:درست
7- اي مؤنس يوسف اندرين بند!(ص 118):نادرست
اي مونس يوسف اندرين بند!درست
8- آن پارسا كه ده خرد و ملك رهزن است(ص 131):نادرست
آن پارسا كه ده خرد و ملك، رهزن است:درست
9- هموار خواهي كرد گيتي را(ص 155):نادرست
هموار خواهي كرد گيتي را؟!درست
10- چو برق و باد، زيّ خرگاه آمد(ص 104):نادرست
چو برق و باد، زي خرگاه آمد:درست
11- آن چه ديدي بهتر از پيكار من...(ص 187):نادرست
آن، چه ديدي بهتر از پيكار من...:درست
آن چه ديدي كه چنين خشمت نشست...(187):نادرست
آن، چه ديدي كه چنين خشمت نشست...:درست
12- يك بار اندر سر توبيخ كند(ص 221):نادرست
يك بار اندر سرّ تو بيخ كند:درست
(«سرّ» دراين جا به معني «خفا» است، بايد توجه داشت كه اگر تشديدها را در ويرايش غلط نگيريم، غلط ها تشديد مي شود!)
13-... سرّ اسماي علي داند كه چيست؟(ص 146):نادرست
... سرّ اسماي علي داند كه چيست:درست
والسّلام
پانوشت:
* برگزيده متون ادب فارسي، به اهتمام جليل تجليل و ديگران، تهران مركز نشر دانشگاهي، چ 33، 1382.
منابع:
- كليات سعدي، به اهتمام محمدعلي فروغي، مؤسسه انتشارات اميركبير، تهران، چ 8، 1369
- پله پله تا ملاقات خدا، عبدالحسين زرين كوب، تهران، انتشارات علمي، چ 14، 1379
- گرشاسب نامه، ابونصر علي بن احمد اسدي طوسي، به تصحيح حبيب يغمايي، تهران، انتشارات كتابخانه طهوري، چ 2،  1354
- ادبيات معاصر، اسماعيل حاكمي، انتشارات پيام نور، تهران، چ 1، آبان 1372
- شعر زمان ما 2(مهدي اخوان ثالث)، محمد حقوقي،  تهران،  انتشارات نگاه، چ 2، 1371