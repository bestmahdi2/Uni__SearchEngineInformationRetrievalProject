يكصد انجمن دوستدار ميراث فرهنگي در كشور فعاليت مي كنند
در حال حاضر يكصد انجمن دوستدار ميراث فرهنگي، با اخذ مجوز از سازمان ميراث فرهنگي و با هدف كمك به معرفي و حفظ ميراث فرهنگي كشور در سطح كشور فعاليت مي كنند.
عليرضا قندريز، دبير هيأت نظارت بر انجمن هاي دوستدار ميراث فرهنگي، در گفت وگويي با خبرنگار ما ضمن اعلام اين مطلب، با اشاره به اين كه كليه انجمن هاي دوستدار ميراث فرهنگي در حوزه ها و مناطق مختلف كشور مشغول به فعاليت هستند گفت: اين انجمن ها مي توانند با توليد فكر و برقراري ارتباط با بخش هاي عمومي جامعه بدون اين كه به بخش دولتي وابسته باشند، فعاليت كنند هرچند اكثر آنها با حداقل امكانات به كار خود ادامه مي دهند.
وي برقراري هر نوع پيوند اقتصادي ميان اين بخش با بخش دولتي و وابستگي اين انجمن ها به هريك از سازمان ها و نهادهاي دولتي را موجب مخدوش شدن ماهوي و ناكامي آنها در انجام مأموريت هاي اصلي خود دانست و گفت: اين انجمن ها مي توانند براي ادامه حيات اقتصادي خود، از كمك ها و منابع اعتباري جهاني نيز بهره بگيرند كه در همين راستا در حال حاضر در حال مذاكراتي با بانك جهاني هستيم كه در صورت رسيدن به نتيجه قطعي بتوانيم بخشي از اين كمك ها را به نفع انجمن هاي حامي ميراث فرهنگي جذب كنيم.
وي در خصوص بودجه و اعتبارات تخصيص يافته براي كمك به انجمن هاي مزبور گفت: تاكنون هيچ اعتبار و بودجه مستقل و مشخصي به اين امر در سازمان اختصاص داده نشده است.
وي گفت: در حال حاضر پيشنهادي را به رئيس سازمان ميراث فرهنگي و گردشگري ارائه داده ايم كه براساس آن كانون هايي با عنوان «باشگاه هاي ميراث فرهنگي» براي دادن امكانات و فرصت هاي بهتري به انجمن هاي دوستدار ميراث فرهنگي راه اندازي خواهند شد.
وي در خصوص نحوه نظارت سازمان بر عملكرد انجمن هاي دوستدار ميراث فرهنگي گفت: هيأت نظارت با رعايت موازين قانوني ضمن گرفتن گزارش هاي دوره اي از عملكرد و برنامه هاي انجمن ها، در صورت نياز بر فعاليت اين انجمن ها نظارت مي كند و در صورت بروز مشاهده و گزارش هرگونه تخلفي به مسايل رسيدگي خواهد كرد. كما اين كه در خصوص انجمن روزنامه نگاران حامي ميراث فرهنگي نيز در صورت اخذ هرگونه گزارش رسمي از سوي اعضا پيگيري خواهد نمود.
وي با تأكيد براين كه نظارت دولت بر عملكرد تشكل هاي غيردولتي نبايد جنبه دخالت به خود بگيرد گفت: انجمن هاي دوستدار ميراث فرهنگي مي بايست طي يك دوره 6 ماهه از زمان آغاز فعاليت خود كليه عمليات عضوگيري و برگزاري مجمع را انجام دهند و در غير اين صورت مطابق قانون تجارت عملاً منحل اعلام مي شوند.
وي در ادامه در خصوص مشكل وابستگي تشكل هاي غيردولتي به بخش هاي دولتي گفت: از كودتاي رضاخاني روح دولت مداري بر همه چيز مستولي شد و ملت ما زندگي اجتماعي خود را از بين بردند.
متأسفانه هنوز فرهنگ لازم براي استقلال كامل تشكل هاي غيردولتي و مدني در كشور ايجاد نشده است.