طرح نجات 70 رودخانه كشور
معاون محيط زيست انساني سازمان حفاظت محيط زيست با اشاره به اين كه اين سازمان بر اساس مصوبه سال گذشته هيأت دولت موظف شد، برنامه حفاظت از رودخانه هاي آلوده كشور را تدوين كند، گفت: هم اكنون كار تدوين اين برنامه اجرايي پايان يافته كه پس از تصويب آن در شوراي برنامه ريزي و توسعه هر استان اجرا مي شود.
دكتر يوسف حجت در گفت وگو با ايسنا، افزود: سازمان حفاظت محيط زيست در نظر دارد پس از موفقيت اين برنامه، برنامه اجرايي دوم را براي كاهش آلودگي 120 رودخانه ديگر تدوين كند.
وي ساخت و سازهاي غيرمجاز صنعتي و مسكوني را در حريم و بستر رودخانه ها مهمترين عامل آلودگي آنها دانست و از عملكرد دستگاه هاي نظارتي در اين زمينه انتقاد كرد.
معاون محيط زيست انساني سازمان حفاظت محيط زيست توسعه ساخت و ساز ويلاها در حاشيه رودخانه ها و طرح احداث «بازار بزرگ اهواز» در بستر رودخانه «كارون» را از جمله تخلفات مشهود دانست و از توقف ساخت اين بازار با همكاري مسئولان استان خوزستان خبر داد.
وي با ابراز نگراني از افزايش ميزان آلودگي در رودخانه هاي «كارون» و «زرجوب» به ايسنا گفت: نتايج آزمايشات نشان مي دهد، به هنگام كم آبي، يك سوم رودخانه «كارون» فاضلاب است.



حجت با انتقاد از تأخير در پايان عمليات احداث مركز تصفيه و جمع آوري فاضلاب در شهر «رشت»، افزود: چنانچه اين تصفيه خانه به بهره برداري برسد، از ميزان آلاينده هاي رودخانه «زرجوب» كاسته مي شود.
معاون محيط زيست انساني سازمان حفاظت محيط زيست، رودخانه ها را منبع اصلي آب آشاميدني و جذاب ترين مراكز گردشگري طبيعي دانست و به ايسنا گفت: متأسفانه مردم به علت ساخت و ساز بي رويه و غيرمجاز ويلاهاي شخصي، به حاشيه رودخانه ها دسترسي ندارند و امكان استفاده مناسب از اين عرصه هاي طبيعي براي آنها ميسر نيست.
وي در پايان تصريح كرد: با وجود تصويب قانون رعايت حريم ساخت و سازها تا فاصله 150 متري رودخانه ها، همچنان ساخت وسازهاي غيرمجاز در اين حريم با مجوزهاي غيرقانوني نهادهاي نظارتي انجام مي شود.