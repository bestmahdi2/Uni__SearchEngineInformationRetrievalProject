گفت وگوي امروز
صنعت موتور سيكلت كشور
گروه اقتصادي: افزايش توليد موتورسيكلت و استفاده از آن مشكلاتي از جمله افزايش معضلات زيست محيطي، مصرف بالاي بنزين و نبود كيفيت در محصولات عرضه شده را در پي داشته است.
پيش بيني مي شود در طي برنامه چهارم توسعه نيز با افزايش قيمت بنزين و رشد ترافيك درون شهري، سهم تقاضا براي اين وسيله نقليه در بخش حمل و نقل افزايش يابد.
با رامين رحيميان رئيس گروه مطالعات و گزينش فناوري در ناوگان سازمان بهينه سازي مصرف سوخت كشور گفت وگو كرده ايم.
***
* وضعيت كيفي موتور سيكلت هاي توليدشده در كشور چگونه است؟
-در حال حاضر محصول اصلي موتورسيكلت كشور، موتورسكيلت چهارزمانه با حجم موتور 125 سي سي از كلاس استاندارد يا خياباني بوده كه در ايران معروف به cg است. cg نام تجاري يكي از مدل هاي موفق شركت هوندا ژاپن در دهه هفتاد ميلادي بود كه متاسفانه در كشور ما از آن نه تنها به عنوان يك كلاس موتورسيكلت، بلكه گاهي به عنوان صنعت موتورسيكلت cg نيز نام برده مي شود و تقريبا 90درصد موتورسيكلت هاي توليدي در كشور با كپي از روي اين محصول در حال مشابه سازي است. قواي محركه همه موتورسيكلت هاي توليدشده در كشورمان وارداتي بوده و از كشورهاي ژاپن، تايوان، كره جنوبي و چين و هند تامين مي شود كه به دليل فقدان سياست هاي كنترلي بر توليد، تنوع كيفي و قيمتي محصولات فوق بسيار گسترده است.
* ميزان مصرف سوخت و آلايندگي زيست محيطي موتورسيكلت هاي توليدي كشورمان چگونه است؟
-بررسي مصرف سوخت موتورسيكلت هاي توليدي وضعيت نابسامان توليد اين وسيله نقليه است به نحوي كه محدوده مصرف سوخت موتورسيكلت هاي 125 سي سي توليدي در كشور بين 7/2 تا 5/4 ليتر در 100 كيلومتر است. رابطه ميان مصرف سوخت و قيمت نيز معكوس بوده، به شكلي كه اختلاف قيمت موتور سيكلت بدون كيفيت و پرمصرف با نوع كاملا مشابه(شكل ظاهري)كم مصرف و با كيفيت، تا حدود يك ميليون تومان است. وضعيت ايمني، عملكرد موتور و آلاينده ها نيز مشابه مصرف سوخت در بين موتورسيكلت هاي توليدي در كشور بسيار متغير است. بطور كلي مي توان گفت مصرف سوخت 90درصد توليدات صنعت موتور سيكلت كشور cg125 بيش از 5/1 برابر و آلايندگي آنها حداقل 2 تا 4 برابر استانداردها و معيارهاي روز دنيا است.
در حال حاضر 10درصد كل بنزين مصرفي كشور توسط ناوگان موتورسيكلت مصرف مي شود كه با توجه به رشد توليد، افزايش تقاضاي استفاده و عدم توجه به كيفيت، ميزان مصرف سوخت و آلايندگي محصولات اين صنعت مي تواند در آينده بحران جدي را در پي داشته باشد.