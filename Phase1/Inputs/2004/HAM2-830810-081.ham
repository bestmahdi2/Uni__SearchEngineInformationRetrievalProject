رييس كميته كشوري طرح كاهش آسيب اعتياد:
كاهش 95 درصدي معتادان در زندانها
ايسنا: رييس كميته كشوري طرح كاهش آسيب اعتياد با تاكيد بر اهميت برنامه درمان مراكز كاهش آسيب اعتياد، گفت: نتايج نشان مي دهد افرادي كه تحت پوشش برنامه كاهش آسيب قرار گرفته اند به شدت به امر درمان وفادار مانده اند.
دكتر محمدمهدي گويا همچنين با بيان اين كه در حال حاضر تعداد مراكز كاهش آسيب اعتياد در كشور كمتر از 10 مركز است، اظهار اميدواري كرد كه با همكاري ساير سازمانها، ارگانها و تخصيص بودجه لازم تعداد اين مراكز گسترش يابد.
به گفته وي، در برنامه كاهش آسيب اعتياد همواره سعي شده از همكاري افرادي كه در گذشته معتاد بوده اند استفاده شود و در صورت تمايل، ضمن ارائه مشاوره به معتادان، آزمايش ايدز و هپاتيت نيز از آنها گرفته مي شود.
دكتر گويا با بيان اين كه برنامه كاهش آسيب اعتياد در كشور نوپا بوده و هنوز به مرحله ارزشيابي نرسيده است، آن را بهترين راهكار شناخته شده براي درمان اعتياد در دنيا خواند و اظهار كرد: در اين برنامه معتادان به ويژه معتادان تزريقي و داراي ساير رفتارهاي پرخطر، با استفاده از داروهاي جايگزين به جاي تزريق مواد مخدر و يا در برخي موارد تجويز سرنگ و سوزن تحت پوشش قرار مي گيرند.
وي به توافق سازمان بهزيستي، وزارت بهداشت، درمان و آموزش پزشكي، ستاد مبارزه با مواد مخدر و ساير سازمانهاي دست  اندر كار در امر مبارزه با اعتياد براي اجراي اين برنامه اشاره و تاكيد كرد: هم اكنون اكثر كشورهاي پيشرفته دنيا برنامه كاهش آسيب اعتياد را دنبال مي كنند.
وي گفت: آمارها در كشور سوييس به عنوان الگوي اجراي اين طرح نشان مي دهد كه نتايج آن موجب كاهش 95 درصدي معتادان در زندانها شده و با دريافت متادون ميزان جرم و اعمال جنايتكارانه در افرادي كه مواد مخدر را به شكل تزريقي مصرف مي كردند، به ميزان قابل توجهي كاهش يافته است.
دكتر گويا اجراي برنامه كاهش آسيب اعتياد را به تناسب وضعيت فرهنگي، اجتماعي و اقتصادي هر كشوري متفاوت دانست و به ايسنا گفت: اين برنامه از سال گذشته در برخي استانها به صورت آزمايشي آغاز شده و در صورت موفقيت در تمام مناطق كشور اجرا مي شود.
گويا هدف اصلي در اين برنامه را درمان كامل اعتياد اعلام و تاكيد كرد: درمان اعتياد كاري آني و كوتاه مدت نيست و نياز به صرف زمان دارد.
دكتر گويا در ادامه با اشاره به آخرين آمار ايدز افزود: تا ابتداي مهرماه سال جاري حدود 7 هزار و 510 فرد آلوده به hiv / ايدز در كشور شناسايي شده كه در مقايسه با آمار سه ماه گذشته(7108 نفر)چيزي حدود 400 نفر به اين آمار اضافه شده و اين درحاليست كه كماكان شايع ترين راه انتقال عفونت hiv در كشور اعتياد تزريقي و استفاده از سرنگ و سوزن مشترك است.
رييس كميته كشوري طرح كاهش آسيب اعتياد در پايان مهمترين اقدام  در دست اجرا براي كاهش ابتلا به ايدز را برنامه كاهش آسيب اعتياد عنوان كرد.