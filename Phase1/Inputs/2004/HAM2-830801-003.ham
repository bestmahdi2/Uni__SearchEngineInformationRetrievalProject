هفت از هفت
جواد قادري
1
فيلم هاي روي پرده  فروش چنداني ندارند. با اين كه تعداد قابل توجهي فيلم به طور همزمان در حال اكران است اما مجموع فروش روزانه فيلم ها(به غير از سيزده گربه روي شيرواني به عنوان پرفروش ترين فيلم روز)چيزي در حدود هشت ميليون تومان مي شود. هشت ميليون تومان،فروش خوبي براي 10 فيلم به نظر نمي رسد.
تا عيد فطر به نظر نمي رسد فيلم جديدي اكران شود و تا حدود 20 روز ديگر اكران سينماها با همين فيلم ها ادامه خواهد يافت.
2
در حال حاضر دو فيلم روي پرده از پخش گسترده تيزر برخوردارند. يكي «پروانه» ساخته عباس رافعي و ديگري «شاه خاموش» به كارگرداني همايون شهنواز. فروش پروانه با توجه به تعداد سينماهاي نمايش دهنده اش و نيز تعدد پخش تيزرها كمي نااميد كننده به نظر مي رسد. اين فيلم پس از دو هفته اكران هنوز نتوانسته به مرز 20 ميليون تومان فروش برسد. اما در عوض شاه خاموش در عين ناباوري و با نمايش تنها در دو سينما توانسته در چهار روز اول اكرانش حدود 10 ميليون تومان فروش كند كه كمي عجيب به نظر مي رسد.
3
تبليغات فيلم «دوئل» براي يك اكران جنجالي و پرسر و صدا مدتي است كه آغاز شده است. دوئل از 25 آبان ماه در 20 سينما و پنج فرهنگسراي تهران و نيز در 15 كشور مختلف جهان بر روي پرده خواهد رفت. دوئل پرهزينه ترين فيلم تاريخ سينماي ايران است و بالطبع پر تبليغات ترين فيلم هم خواهد بود. آيا دوئل مي تواند عنوان پرفروش ترين فيلم ايراني را هم به خود اختصاص دهد؟ كمي صبر كنيد دوئل آغاز خواهد شد.
4
مسعود كيميايي از حدود دو هفته ديگر بيست و پنجمين فيلمش را در رامسر كليد خواهد زد. «حكم» پيش توليد بدون حاشيه و كم جنجالي  داشت و همه چيز خيلي آرام و بي سر و صدا پيش رفت و آماده شد. عزت ا... انتظامي براي اولين بار جلوي دوربين كيميايي مي رود و ليلا حاتمي نيز بازي در فيلمي از كيميايي را تجربه خواهد كرد. خسرو شكيبايي، بهرام رادان و مريلا زارعي هم براي دومين بار در فيلمي از مسعود كيميايي ظاهر خواهند شد.
اگر اتفاق خاصي نيفتد استاد براي دومين  سال پياپي در جشنواره فجر فيلم خواهد داشت. باز هم اميدوار مي مانيم تا اتفاقي كه سال هاست در انتظار افتادنش هستيم، رخ دهد.
5
خسرو شكيبايي پس از چند سال افول در سينما و حضور در مجموعه هاي تلويزيوني امسال سه تجربه متفاوت را پشت سر گذاشته و خواهد گذاشت. او در «سالاد فصل» فريدون جيراني و در «ازدواج صورتي» منوچهر مصيري با شكل و شمايلي متفاوت بازي كرد و قرار است به زودي با چهره اي متفاوت تر در حكم كيميايي حضور يابد. شكيبايي حدود 20 سال پيش اولين حضور مقابل دوربين كيميايي را در فيلم به نمايش درنيامده «خط قرمز» تجربه كرد.
6
كمال تبريزي اين روزها بدون سر و صدا و در آرامش مشغول ساخت جديدترين اثرش «يك تكه نان» است. پس از فيلم جنجالي  «مارمولك» از پروژه هايي زيادي به عنوان اثر بعدي تبريزي نام برده شد، اما در نهايت او يك تكه نان را انتخاب كرد و جلوي دوربين برد.
فيلم جديد تبريزي ماجراي ساده و عجيبي دارد.(البته اگر ماجراي فيلم واقعاً آن چيزي باشد كه عنوان شده!)فيلم داستان  گروهي از جوانان خواستار استخدام در اداره محيط باني است كه بايد در مسابقه اي شركت و مسيري سخت را براي رسيدن به هدف طي كنند. تا جشنواره فجر صبر كنيد.
7
كمتر از چهار ماه تا آغاز جشنواره فجر باقي مانده و رفته رفته ماراتن براي رسيدن آثار و حضور در جشنواره آغاز مي شود.
باز هم اگر اتفاق خاصي رخ ندهد حضور نام هايي مانند حاتمي كيا، مجيدي، بني اعتماد، افخمي، كيميايي، صدرعاملي، پوراحمد، جيراني،  تبريزي، ميلاني و... براي گرم شدن تنور جشنواره كافي به نظر مي رسد.