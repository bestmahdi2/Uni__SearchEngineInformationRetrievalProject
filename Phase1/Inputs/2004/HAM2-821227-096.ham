استاندار تهران:
سند توسعه ملي استان تهران آماده مي شود
گروه شهري: استاندار تهران تاكيد كرد: در استان تهران كه 2/1درصد خاك كشور را تشكيل مي دهد، بارگذاري اين چنيني جايز نيست و مسائل تهران را پيچيده تر مي كند.
علي اكبر رحماني ديروز در گفت و گو با ايرنا از افزايش مشكلات صوتي، آلودگي خاك و هوا و قرارداشتن بر روي دو گسل زلزله به عنوان چالش هاي كنوني و آينده تهران نام برد. وي با اشاره به تدوين سند توسعه استان تهران اظهار داشت: تهران سه سطح استاني، ملي و فراملي دارد و سند توسعه ملي استان حداكثر تا 15 ارديبهشت ماه آماده خواهد شد. وي تاكيد كرد: براي تناسب مركزيت كشور با اهداف سند توسعه، مركزيت كشور تعريف جديدي خواهد داشت و تهران را متناسب با چهار هدف اصلي چشم انداز توسعه كشور پيشنهاد خواهيم داد.
استاندار تهران، گفت:  براي پايتخت ايران، كار مقايسه اي با پايتخت هاي كشورهاي مختلف اسلامي، اروپايي و آسيايي همچون مالزي،  تركيه و كره انجام داده ايم تا تهراني جديد را در آينده داشته باشيم.
رحماني با بيان اينكه در سال آينده حرفهاي جديدي براي تغيير وضعيت تهران خواهيم داشت گفت: بحث محيط زيست و توجه به منابع طبيعي از جمله اهداف جديدي است كه در سال آتي دنبال خواهد شد.به گفته وي، نظام بهداشتي و پزشكي تهراني كه در آينده به وجود خواهد آمد با وضع كنوني متفاوت خواهد بود و از سال آينده تنها پروژه هايي موضوعيت پيدا مي كنند كه آب كمتري را نياز داشته باشد.وي با بيان اينكه حرف هاي بيش از اين و نوتري را در آينده خواهيم گفت، بحث انتقال پايتخت و شرايط جديد تهران را به آينده موكول كرد.