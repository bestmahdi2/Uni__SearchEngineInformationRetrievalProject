مخالفت سازمان تأمين اجتماعي با احتساب دوره سربازي به عنوان سنوات خدمت
گروه اجتماعي: سازمان تأمين اجتماعي با مصوبه مجلس شوراي اسلامي درمورد احتساب مدت سربازي به عنوان سنوات خدمت مخالفت كرد.
رزاق صادق قائم مقام سازمان  تأمين اجتماعي با مبهم خواندن قانون احتساب دوره سربازي به عنوان سنوات كارگران گفت: «اگر سازمان يا نهادي مي خواهد اين طرح را ساماندهي كند راه آن اين نيست كه سربازي را جزو سنوات پرداخت حق بيمه لحاظ كنند. اگر آنها(ارائه دهندگان طرح)در كار خود صداقت دارند سابقه سنوات خدمتي را 28 سال اعلام كنند.»
اين در حالي است كه سازمان تأمين اجتماعي با كاهش سن بازنشستگي به 25 سال كه از تصويب گذشته نيز مخالفت كرده و تاكنون از اجراي آن طفره رفته است.
صادق گفت: «دادن يارانه از حق بيمه بيمه شدگان به عده اي خاص بابت دوران خدمت سربازي كه خود حق بيمه اي پرداخت نكرده اند غيرمنطقي و دخالت در اموال شخصي و حق الناس است.»
پيش از اين نيز سازمان تأمين اجتماعي با همين استدلال از اجراي قانون مشاغل سخت و زيان آور سرباز زد.
صادق ادعا كرد: «تدوين كنندگان قانون به ظرافت قانون آگاه نبوده و به تصور خود تلاش كرده اند تا سربازي را كه آنان تبعيضي بين كاركنان بخش دولتي و غيردولتي مي دانند از ميان بردارند.»
صادق با اشاره به ابهاماتي در قانون خاطرنشان كرد: «اينگونه قانون نويسي كه در كشور باب شده است موجب مي شود قوانين با هم در تضاد و تناقض قرار گيرند و مجري و كسي كه حق دارد نتواند به درستي از اين قوانين استفاده كند.»
قائم مقام سازمان تأمين اجتماعي تأكيد كرد: «با اجراي اين طرح، سازمان تأمين اجتماعي با يك بحران روبه رو خواهد شد.»
صادق باز هم ادعا كرد:« اركان تصميم گيري در كشور شناخت لازم را نسبت به تأمين اجتماعي ندارند و از تأمين اجتماعي فقط دو برداشت دارند، يكي آن كه سازمان تأمين اجتماعي يك سازمان پول دار است و ديگر اين كه هر نارسايي كه در كشور وجود دارد را بر دوش اين سازمان قرار دهند.»