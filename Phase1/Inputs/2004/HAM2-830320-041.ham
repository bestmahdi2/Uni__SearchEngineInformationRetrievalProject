متروي تهران و زلزله تهران در گفت وگو با معاونت فني وعمراني مترو
زيرزمين  همه چيز رو به راه است!
گزارش اول
محمد محمدپور



تاسيسات اداري مترو زير زمين نيست، خوشبختانه مي شود به راحتي بخش هاي مختلفش را پيدا كرد. مهندس دماوندي، معاون فني و عمراني مترو خوش برخورد است، اين را مي توان از همان برخورد اولش دريافت و البته بسيار مسلط: « ببينيد اين مساله اي كه خدمتتان عرض كردم بااين فرمول محاسبه مي شود...» او در طول مصاحبه فرمول هاي زيادي گفت كه بيشتر به كار يك مجله تخصصي يا يك مقاله علمي مي آمد تا يك گفت وگو براي عامه مردم. با اين حال دعوت  ما را براي وارد شدن به جزئيات عام تر پذيرفت و اطلاعات جالبي درباره ايمني مترو در هنگام زلزله و اقدمات اين شركت زيرزميني در اختيار ما قرار داد.
مهندس دماوندي فارغ التحصيل دانشگاه امير كبير است اما تحصيلات خود را زير نظر يكي از استادان برجسته دنيا در زمينه مترو( كه اسمش را گفت و من به خاطر ندارم!)تكميل كرد شايد لازم نباشد بگويم او «پار كينسون» داشت اما لازم است بگويم در هنگام زلزله، او نخواهد لرزيد.
از اينجا شروع كنيم كه مردم مي خواهند بدانند آيا مترو در هنگام زلزله امن است؟
بله، امن است.
و دليل شما؟
دلايل بسياري وجود دارد بايد وارد جزئيات شويم.
به طور مثال آيا خطوط مترو روي گسل هاي تهران قرار دارد؟
همانطور كه مي دانيد در تهران سه گسل اصلي وجود دارد؛گسل مشا، گسل شهرري و گسل شمال تهران. گسل كهريزك اخيرا فعال شده و با ريتم نسبتا ثابتي به دوره بازگشت خود نزديك مي شود. ايستگاه شهرري روي زمين ساخته شده و در هنگام وقوع زلزله هيچ مشكلي به وجود نخواهد آمد چون اين ايستگاه ضدزلزله است.
ساير ايستگاه ها چطور؟ زيرزمين... آيا خطري در هنگام زلزله مردم را تهديد مي كند؟
سازه هاي زيرزميني براي مدت كوتاهي دچار لرزه مي شوند. شايدمردم آن را احساس نكنند يا فكر كنند ناشي از حركت قطار روي ريل است سازه هاي زيرزميني فضاي خالي هم دارند. كل جرمي كه اشغال مي شود كمتر از توده خاك است وقتي زمين حركت مي كند انرژي زيادي را به خاك مي دهد. سازه هاي زيرزميني در هنگام زلزله زياد نمي لرزند.
گفتيد كه سازه هاي زيرزميني كمتر دچار لرزش مي شوند...
بله، شما نگاه كنيد كه شدت لرزه يك ساختمان چهار طبقه كه زير آن تونل باشد چه تفاوتي با هم دارند شتاب ثقل در بالا اگر 4/0 باشد در داخل به 33/0 كاهش مي يابد. اگر زلزله تهران 7 ريشتري باشد كه اين شدت اعلام شده روي زمين است آن وقت در زيرزمين ما زلزله اي به بزرگي 6 ريشتر خواهيم داشت.
مترو روي گسل هاي اصلي قرار ندارد... روي گسل هاي فرعي چطور؟
خطوط يك، دو، سه و چهار ما مشكلي نخواهند داشت اما در اين ميان 24 گسل فرعي شناسايي شده كه بين 2 تا5 كيلومتر طول دارند...
در چه محدوده اي؟
از شمال تهران تا عباس آباد. اين گسل ها تاكنون فعاليت عمده اي نداشتند.
و اگر گسل هايي نيز وجود داشته باشند كه شناسايي نشده باشند يا احيانا همين گسل ها فعال شوند، چطور؟
اگر گسل ها فعال شوند، خسارت به وجود آمده به راحتي قابل جبران است. درست روي خط گسل ها از فلزهاي قابل انعطافي استفاده شده كه مي شود آنها را به آساني مرمت كرد.
يعني نقطه اي كه تونل، گسل را قطع مي كند؟
بله. در اين نقطه ها قاب هاي فلزي قرار دارد. البته هيچ پيشينه و مدركي از فعاليت گسل ها هنگامي كه خطوط يك و دو در حال طراحي بودند، وجود نداشت. در متروي «بارد» سانفرانسيسكو حتي حركت ساليانه گسل ها هم معلوم است. به علاوه اينكه اينجا درزهايي در طول تونل ها تعبيه شده كه اين درزها باعث كاهش فشار به آنها مي شود و موج زلزله اثري روي تونل نمي گذارد. من بايد بگويم كه بعد از وقوع احتمالي زلزله، مترو اولين وسيله نقليه اي خواهد بود كه با ترميم جزيي قادر است مردم را جابه جا كند.
باتوجه به شايعات اخير زلزله در تهران، تماسي نبوده كه آيا مترو ايمن هست يا خير؟
خير، چيزي به من ارايه نداده اند. البته اين پيش بيني ها علمي نيست.
ايمني مترو چه مواردي را شامل مي شود؟
ببينيد، زيرزمين امكان آتش سوزي وجود ندارد چون جريان برق بلافاصله قطع مي شود. بنابراين از اين بابت مشكلي نيست. تنها عاملي كه باعث آتش سوزي در مترو خواهد شد همين جريان برق است. زيرزمين ديگر فروريزي سازه ها را نداريم در حالي كه روي زمين با آن همه سازه اين مساله از مشكلات اصلي خواهد بود. در هنگام زلزله مردم دچار هيجان و ترس مي شوند كه در مترو آن تردد دايم روي سطح زمين وجود ندارد و اگر هم احتمالش باشد قابل كنترل است و نيروهاي كمك هاي اوليه بلافاصله وارد عمل خواهند شد.
ارتفاع ايستگاه هاي مترو چقدر است؟
ما ارتفاع خاك را يك و نيم متر گرفته ايم تا مسافران سريع تر بتوانند به سالن فروش بليت برسند. البته يك مورد در كشور كويت بود كه سه ايستگاه بابت لرزش هاي ديواره مترو خراب شدند استثنا زلزله آنجا از آن دسته بود كه شتاب قائم زيادي دارد. ستون ها تخريب شد اما به خاطر پيوستگي طرفين، سقف شكم برداشت و يكي دو متر پايين آمد اما نريخت و مسافران خارج شدند. عمق آنجا هم كم بود، فكر كنم بين 3 تا5 متر...
و اگر احيانا زلزله اي در تهران بيايد كه شتاب قائم آن زياد باشد؟
نه، آن مشكل در ايستگاه هاي خطوط متروي ما وجود ندارد.
شما از اطلاعات به دست آمده در مورد زلزله تهران استفاده مي كنيد؟
بله، مرتب. آنطور كه استادان دانشگاه هاي تهران پيش بيني كرده اند بزرگي زلزله گسل مشا 2/7،گسل شمال 2/7 و گسل شهري ري 7/6 است كه باmw محاسبه مي شود. ما در فازهاي يك و دو كه سال هاي 81 و 82 بود و همين طور در فاز 3 كه مرداد سال 83 انجام مي شود ريز پهنه بندي مناطق زلزله خيز را مورد مطالعه قرا رداده ايم.اين نقشه بسيار مستند است و توسط شركت جايكا كه يونسكو آن را معرفي كرده تهيه شده البته اقدامات اوليه از سال 1352 شروع شد كه مهندسان مشاور شركت سوفرتو طراحي خطوط 4 گانه را آغاز كردند. پيش بيني اساتيد بزرگ جهان هم اين است كه زلزله تهران بزرگتر از 7 نخواهد بود.