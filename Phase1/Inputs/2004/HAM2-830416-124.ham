در گفت وگو با نماينده سازمان بهداشت جهاني در ايران مطرح شد
استراتژي هاي بهداشت جهاني در ايران
مريم غفاري: نماينده سازمان جهاني بهداشت گفت: ايران در مقايسه با كشورهاي منطقه در خدمات بهداشتي اوليه و پيشگيري از بيماريها و برنامه هاي باليني بسيار موفق عمل كرده است.
دكتر مبشرالشيخ در گفت وگوي اختصاصي با همشهري درخصوص مهمترين اولويت هاي who در ايران گفت: حمايت مالي و فني از برنامه هاي بهداشت و سلامت و رعايت عدالت در دسترسي به خدمات بهداشتي از مهمترين برنامه هاي سازمان جهاني بهداشت در ايران است.
وي افزود: اگر ايران را با 20 سال قبل مقايسه كنيم، شاهد يك دوره انتقال به وضعيت مطلوب تر خواهيم بود. ايران با درآمد متوسطي كه دارد از بيماريهاي واگير خودش را به بيماريهاي غيرواگير رسانده است كه چالش بزرگ كنوني ماست.
مبشرالشيخ ادامه داد: پيشگيري از بيماريهاي غيرواگيردار مثل: تصادفات، تغذيه نامناسب، رفتارهاي پرخطر، اعتياد و دخانيات از جمله برنامه مشتركي است كه who با ايران در دست اقدام دارد.
استراتژي «ابتكار جامعه محور»
نماينده سازمان بهداشت جهاني گفت: يكي از برنامه هاي سازمان جهاني بهداشت ارائه برنامه «ابتكار جامعه محور» است كه در اين برنامه بهداشت به رسيدگي و كنترل بيماري محدود نمي شود و يك معضل بهداشتي از همه ابعاد مورد بررسي قرار مي گيرد. اين برنامه مي گويد مردم بايد براي ارتقاي كيفيت زندگي خودشان، ابتكاراتي ارائه بدهند و خود تصميم گير سلامت خود باشند.
وام صندوق جهاني براي مبارزه با hiv
دكتر مبشر درخصوص بيماريهاي واگير مثل سل، مالاريا و ويروس hiv گفت: عليرغم اينكه ايران با بيماريهاي واگيردار به طور شديد مواجه نيست ولي درخصوص سه بيماري فوق عده زيادي در كشور رنج مي برند. در اين راستا who با افزايش آگاهي مردم و بازتواني افرادي كه گرفتار اين ويروس شده اند گام هايي برداشته است و در زمينه پزشكي، دارويي، باليني و در ارتباط با جامعه و فرد حمايت و ظرفيت سازي مي كند.
وي از دريافت 10 ميليون دلار از صندوق جهاني ظرف چندماه آينده خبر داد و گفت: اين پول براي مبارزه با بيماريهاي فقر در ايران مثل سل، مالاريا و hiv مي باشد.
استراتژي بحران
دكتر مبشر با اشاره به بالا بودن ضريب ريسك ايران در سوانح و حوادث طبيعي مثل زلزله گفت: در اين راستا ظرفيت سازي در مواقع بروز بحران و پس از آن بازسازي مناطق آسيب ديده يكي ديگر از اولويت هاي سازمان جهاني بهداشت در ايران است. وي با اشاره به زلزله بم گفت: who با جلساتي كه با ngo ها و سفارت خانه هاي بلژيك، استراليا و نروژ داشته است قرار شده براي بازسازي مراكز بهداشتي و درماني كمك هاي اين مراكز از مسير سازمان جهاني بهداشت باشد تا بتوانيم بم را به عنوان شهرسالم كه يكي از پروژه هاي who است با ابتكار جامعه محور(cbi)بازسازي كنيم.
مديريت سلامت زنان و كودكان
دكتر مبشرالشيخ نرخ مرگ و مير مادران و كودكان را در حال حاضر بسيار مطلوب خواند و گفت: روند كاهشي كه در اين زمينه ايران داشته بسيار خوب بوده ولي متأسفانه در همين سطح متوقف مانده است. وي افزود: علت مرگ و مير مادران و كودكان در شرايط فعلي ديگر بيماريهاي واگيردار نيست بلكه تغذيه نامناسب، و عدم تحرك مي باشد.وي درخصوص برنامه «mci»  گفت: اين برنامه يعني مديريت يكپارچه سلامت كودكان و مادران را در تمام ابعاد درنظر بگيريم و ببينيم در آينده اين كودك ممكن است چه مشكلات اساسي داشته باشد كه بتوانيم با برنامه ريزي و پيشگيري از آنها اقدام كنيم تا در آينده از صرف هزينه هاي زياد براي درمان جلوگيري شود ضمن اينكه پيشگيري اثربخشي بيشتري نيز خواهد داشت.
اصلاح ريزمغذي ها
نماينده سازمان جهاني بهداشت در ايران به برنامه مشترك who و بانك جهاني و وزارت بهداشت اشاره كرد و گفت: در اين برنامه غني سازي آرد كه يكي از مؤلفه هاي اصلي تغذيه  است بطور گسترده اي در حال انجام است كه در كنار اين مسئله بايد عادات غذايي نيز اصلاح شوند.
معاهده منع دخانيات
رويكرد ويژه who براي مبارزه با دخانيات كه اولين كشنده مردم دنياست و سالانه 30 ميليون نفر در اثر استعمال دخانيات مي ميرند اين است كه با آگاهي مردم را به عدم استفاده دخانيات تشويق كنند. وي گفت: عليرغم اينكه اكثر كشورها معاهده منع دخانيات را امضا كرده اند اما ايران هنوز امضاء نكرده و اميدواريم مجلس جديد اين مهم را در دستور كارش قرار دهد و ايران نيز تعهدنامه منع دخانيات را امضا نمايد.