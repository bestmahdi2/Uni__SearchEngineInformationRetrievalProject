داستان هايي از فردوسي
بزرگي ايرانيان
محمد حسن شهسواري
ديديد كه ايرانيان به فرماندهي شاه جوان، منوچهر، پس از ماجراها و رويدادهاي فراوان توانستند انتقام خون «ايرج» را از «سلم» و «تور» بگيرند. سپاهيان چين و روم كه خود را شكست خورده مي ديدند از ميان خود مردي سخن آور انتخاب كردند تا براي آنان از منوچهر امان بخواهد. پس او نزد منوچهر رفت و از سوي مردمان دو كشور اعتراف به اشتباه كرد و منوچهر را به نيكي ياد كرد و امان خواست. اينك ادامه ماجرا:
منوچهر نيك آيين پس از شنيدن سخن مرد نغزگو در جواب آنان گفت: من اگر كيني هم داشتم آن را از مسببين اصلي گرفتم. راه ايزد كه درست برخلاف راه اهريمن است، هيچگاه بر مدار مرگ بي گناهان نيست. اگرچه شما با جنگ با ايرانيان به كاري اهريمني دست زده ايد اما راي يزدان پاك به دور از كينه ورزي ا ست. پس:
كنون روز داد است، بيداد شد
سران را سر از كشتن آزاد شد
همه مهر جوييد و افسون كنيد
ز تن آلت جنگ بيرون كنيد
خردمند باشيد و پاكيزه دين
از آفت همه پاك و بيرون ز كين
و تاريخ نشان داده است كه هر گاه بر ايرانيان فرمانر وايي خردمند حكم مي رانده است، آن هنگام كه بر دشمن چيره مي شدند، هيچگاه كينه ورز نبوده اند. روميان و چينيان، سلاح هاي خود را بر زمين گذاشتند به سوي سرزمين هاي خويش رفتند تا به هم ميهنان خويش اين پيام را برسانند كه ايرانيان بسيار ميهن دوست، خردمند، خداترس و جنگ آور هستند. پس هيچگاه با آنان نخواهيم جنگيد. مگر در دو هنگام. يا بر ما پادشاهي نابخرد حكومت كند يا بر آنان. كه در اولي بي شك شكست با ما خواهد بود اما دومي بسيار نيك است. زيرا كه شاهد پيروزي را در آغوش خواهيم كشيد. چرا كه پيروزي بر ايرانيان طعم شيريني دارد كه كمتر ملتي آن را چشيده اند.
ايرانيان نيز با فر و شكوه رو سوي خاك عزيز وطن نهادند تا در جشن اين پيروزي بزرگ با هم ميهنان خويش شريك باشند.
سپاه پيروز كه به نزديك شهر رسيد، متوجه انبوه مردمان شد كه به همراه فريدون در بيرون شهر به پيشوازشان آمده اند.
پس پشت شاه اندر ايرانيان
يكايك به كردار شير ژيان
به پيش سپاه اندرون پيل و شير
پس ژنده پيلان يلان دلير
درفش فريدون چو آمد پديد
سپاه منوچهر صف بركشيد
پس از جشن هاي پيروزي روزي فريدون منوچهر را خواست و بدو گفت كه از عمر من بسيار گذشته است و تو با پيروزي بر دشمنان ايران شايستگي شاهنشاهي بر ايران را داري. پس بهتر است اين موضوع را به انجام برسانيم. بدين گونه بود كه طي مراسم فرخنده اي، فريدون خود تاج بر سر منوچهر گذاشت و ايرانيان شاه جديد خود را خوش آمد گفتند.
چندي از اين ماجرا نگذشته بود كه فريدون كه هر سه پسرش را جوانمرگ ديده بود، تاب زندگاني نياورد و جان به جان آفرين تسليم كرد. آري فريدون بزرگ كه به هزار سال بت پرستي و ديو سيرتي «ضحاك» پايان داده بود نيز از اين جهان رخت بر بست. در چنين جايي است كه حكيم توس فردوسي خردمند، اينگونه نغز مي سرايد:
اگر شهرياري و گر زيردست
چو از تو جهان آن نفس را گسست
همه درد و خوشي تو شد چو آب
به جاويد ماندن دلت را متاب
خنك آن كزو نيكويي يادگار
بماند اگر بنده، گر شهريار
پس از آن كه ضحاك دنياي فاني را ترك گفت منوچهر تمام موبدان و پهلوانان را به تختگاه فراخواند تا راه و رسم خود را در هنگام فرمانروايي بر ايران بازگو كند:
چو ديهيم شاهي به سر بر نهاد
جهان را سراسر همه مژده داد
به داد و به دين و به مردانگي
به نيكي و پاكي و فرزانگي
در اين سخنان منوچهر يادآوري كرد كه مرد لطف به دينداران و دادگران است و مرد خشم به كافران و بيدادگران:
هر آن كس كه در هفت كشور زمين
بگردد ز راه و بتابد ز دين
نماينده رنج درويش را
زبون داشتن مردم خويش را
برافراشتن سر به بيشي ز گنج
به رنجور مردم نماينده رنج
همه سر به سر نزد من كافر است
وز آهرمن بد كنش بدترند
منوچهر راه و رسم خود را در پادشاهي بيان كرد و بزرگان ايراني بر او آفرين گفتند. وي صد و بيست سال بدين منوال بر ايران حكومت كرد. ساليان حكومت او آبستن حوادث زيادي بود كه بر سرنوشت ايرانيان بسيار تاثيرگذار بود. از جمله اين حوادث مربوط به خاندان «سام» بود كه به «سام سوار» شهره بود. سام از پهلوانان درگاه منوچهر بود كه نزد او ارج بسياري داشت. خاندان و اجداد سام همه از پهلوانان نامي بودند. سام فرزند «گرشاسب» بود و او فرزند «نيرم». به گفته خود سام:
نياكان من پهلوانان بدند
پناه بزرگان و شاهان بدند
فردوسي از اين قسمت شاهنامه مسير اصلي داستان گويي خود را تغيير مي دهد و به جاي پيگيري زندگي شاهان ايران زمين بيشتر به زندگي پر فراز و نشيب خاندان سام مي پردازد.