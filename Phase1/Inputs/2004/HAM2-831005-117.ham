ليگ برتر فوتبال ايران
سياه جامگان ابومسلم بر پرسپوليس پيروز شدند
گروه ورزشي: هفته چهاردهم مسابقات فوتبال ليگ برتر كشور با چند تغيير در صدر و ميانه جدول به پايان رسيد و امروز استقلال و سايپا نيز تنها قادر خواهند بود يك رده خود را بالا بكشند. اگر استقلال بازي را ببرد به رده سوم مي رود و درصورتي كه سايپا به هر سه امتياز اين بازي دست پيدا كند، در رده ششم جانشين ملوان پيش تاخته مي شود. به گزارش خبرنگار ما،روز گذشته هفت ديدار در شهرهاي مختلف كشور انجام شد كه پيروزي ابومسلم بر پرسپوليس، ذوب آهن بر پاس و شموشك بر سپاهان داراي اهميت بيشتري بود. هرچند ملوان نيز در خانه اش به پيروزي رسيد، اما شكست استقلال اهواز كار آساني نبود كه ايراندوست با درايت به آن دست يافت تا ملوان را به رده ششم برساند. در شيراز هم جنگ كاكوها را فجر برد. پيرواني سه امتياز گرفت به رده دهم آمد تا مسئولين اين تيم نفسي تازه كنند. از فضاي تاريك پايين جدول خود را بالا بكشند. پيكان و صباباتري تنها بازي مساوي را در پيكان شهر انجام دادند. يك گل پيكان زد و يك گل صباباتري، تا همچنان پيكان عقب ترين ماشين در كورس و رالي ليگ برتر باشد. صباباتري هم نياز به يك شارژ اساسي دارد تا لااقل براي امسال بتواند حفظ حيات و بقا كند. فرشاد پيوس هم با پيروزي جذاب در مقابل سپاهان و دو گلي كه محسن زاده و توكلي زدند به رده سيزدهم بيايد، يعني بالاتر از صباباتري و پگاه و پيكان. فولاد نيز عذاب زيادي كشيد تا در شهر خود پگاه و اصغر شرفي را شكست دهد. فولاد با اين پيروزي به رده دوم پريد و خوش شانس بود كه پرسپوليس در مشهد تن به شكست داد، آنها با يك بازي كمتر مدعي قهرماني نيم فصل و اين دوره اند. صعود فولاد و پيروزي ذوب آهن، گرماي رقابت بالاي جدول را بيشتر كرد، اگر امروز استقلال نيز بر سايپا پيروز شد، چهار ضلع رقابت كاملا مشخص مي شوند وگرنه ابومسلم را نيز بايد به بازي بگيرند.
در مشهد و در ورزشگاه نوبنياد ثامن الائمه كه با حضور شخصيت هاي مختلف افتتاح شد. بيش از 25 هزار تماشاگر به حمايت از تيم ابومسلم به ورزشگاه آمدند. پرسپوليس با تمام نيرو آمده بود تا بتواند خود را به قله ليگ برساند. در غياب رهبري فر يك بازيكن آماده به نام ايليا پرسكي به ميدان آمده بود. مهدوي، انصاريان، جمشيدي، امامي فر، باقري، محمدوند، كاظميان، اولادي به ميدان آمدند با چوجي. اما تيم برنده ميزبان بود كه شخصت دقيقه توفاني و هجومي روي دروازه پرسپوليس داشت و سرانجام با گل زيباي فريدون فضلي بهترين گلزن شد و به هدف خود رسيد. ابومسلم در طي اين شصت دقيقه به معناي واقعي يك تيم بود. از نظر قدرت بدني، سرعت، حركات فردي و بازي گروهي چون يك تيم بزرگ نشان داد. و بارها از قلب دفاع پرسپوليس خود را به دروازه محمدي نزديك كرد. محمد محمدي چون هفته هاي پيش بهترين بازيكن ميدان بود او بارها با عكس العمل هاي زيباي خود مانع هجوم هاي مهاجمان ابومسلم شد و چندين بار با واكنش هاي زيباي خود مانع گل هاي بيشتر شد. فضلي، شاه حسيني، بادامكي، جباري و پورمند، عالي بازي كردند به ويژه مجتبي جباري كه چون هافبك هاي بزرگ فوتبال در اين بازي ميدان داري كرد. آندرانيك تيموريان نيز از جمله بازيكنان برتر ميدان بود. درواقع تمام يازده بازيكن ابومسلم چون مربي خود موفق بودند. ابومسلم در حمله و دفاع بدون اشكال بازي كرد و سرانجام سه امتياز اين بازي را گرفت و در رده پنجم ايستاد تا سري بين بزرگان درآورد و ادعا داشته باشد.