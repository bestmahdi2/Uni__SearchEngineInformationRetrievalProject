بازار فرهنگ
پيش شماره «پيشخوان»



پيش شماره دوم ماهنامه سياسي، فرهنگي، اجتماعي و اقتصادي «پيشخوان» كه به صاحب امتيازي و مديرمسئولي جمال حافظي زاده و سردبيري
پژمان كريمي منتشر
مي شود، بر روي پيشخوان روزنامه فروشي ها قرار گرفت.
مجوز پيشخوان هفته نامه است، ولي فعلا به صورت ماهنامه منتشر مي شود و گروهي از روزنامه نگاران و استادان دانشگاه در انتشار آن همكاري دارند.
از اكستازي كاذب تا اكستازي حقيقي، نخستين مقاله اين شماره از پيشخوان است كه به قلم دكتر احسان الله محمدي نوشته شده است. همچنين موسيقي درماني به قلم مهديه سالاري، قوانين مسخره نوشته عرفان ابراهيمي، گفتني هاي گوانتانامو مخوف تاليف جمشيد سلمانيان، اطلاعاتي درباره زرادخانه هسته اي اسراييل نوشته علي قاسمي، همه راز موفقيت نوشته احمد حلت، وهابيت چيست، اثر عباس حسني، فركانس هاي طنز به قلم صادق عبداللهي و... به همراه كاريكاتورهايي از عليرضا ذاكري كه در ضمن مدير هنري مجله هم محسوب مي شود، از ديگر مقالات پيش شماره دوم پيشخوان است.
«پيشخوان»، با طراحي و صفحه آرايي چشم نواز و در 48 صفحه به قيمت 300 تومان به بازار نشر كشور عرضه شده است.
گلستان سعدي
براساس نسخه تصحيح شده محمدعلي فروغي / با مقدمه، شرح، توضيحات، تعليقات و فهارس از: منوچهر دانش پژوه / ناشر: هيرمند / چاپ اول، 1383 / 384 صفحه، وزيري / با جلد سلفون / 3800 تومان.
دكتر منوچهر دانش پژوه در بخشي از مقدمه كتاب آورده است: ظهور گلستان سعدي در قرن هفتم،  بابي جديد در نثر فارسي گشود، به طوري كه نثر موزون و آهنگين و موجز و مختصر سعدي، نظر اهل ادب را به اين اعجاز سخن فارسي معطوف داشت و بسياري از نويسندگان كوشيدند گلستان را سرمشق كار خود سازند و از او تبعيت كنند. تعداد كتبي كه از گلستان و شيوه سعدي تقليد كرده اند به مراتب بيشتر از مقلدان كليله و دمنه است. چون بسياري از كتاب هاي تقليدي كليله و دمنه يا بازنويسي و يا به تنظيم آوردن اين كتاب است نظير انوار سهيلي ملاحسين واعظ كاشفي و كليله و دمنه منظوم قانعي طوسي و پنج داستان وراي برهمن و يا اقتباسي از داستان هاي آن.
اما مقلدان سعدي كوشيده اند با تقليد از روش سعدي در گلستان، كتب و آثار تازه اي ارائه دهند كه تعداد آثار شناخته شده تقليد از گلستان به حدود چهل كتاب مي رسد، مانند: اخلاق الاشراف عبيد زاكاني،  بهارستان جامي، پريشان قاآني شيرازي، انجمن دانش وقار شيرازي، بلبلستان محمد فوزي، خارستان علي اكبر فراهاني، روضه مجدخوافي و....
كثرت تقليد از نثر سعدي از قرن هفتم به بعد نماياننده آن است كه با ظهور «گلستان» نظر همه فارسي زبانان به اين كتاب معطوف گشت و با توجه به اينكه كتاب درسي و زبان آموزي نخست كتب نثر و سپس شعر است، گلستان سعدي، مهم  ترين كتاب براي آموزش زبان فارسي شد و فارسي زبانان از راه گلستان، فارسي مي آموختند كه حفظ كردن عبارات آن با توجه به موزون و سجع بودنش به مراتب از حفظ كردن كتبي چون تاريخ بيهقي و كليله و دمنه آسانتر بود همان گونه كه حفظ كردن شعر از حفظ كردن عبارت نثر بسيار آسان تر است)....
بي تو تنهايم



نوشته: نيما توكل نيا / انتشارات كاغذين جامعه / چاپ اول، 234 صفحه، رقعي / 19000 ريال.
نيما توكل نيا متولد هزار و سيصد و شصت در تهران است. او موفق شد در بيست و يك سالگي و پس از چهارده ماه، اولين كتاب خود با نام «بي تو تنهايم» را به پايان برساند تا به عنوان يكي از جوانترين نويسندگان رمان در كشورمان نيز لقب بگيرد و شايد هم همين نزديكي سن و سال او با قشر كتاب خوان _ به خصوص رمان _ يكي از دلايل ارتباط راحت تر و موفقيت اين نويسنده جوان با خوانندگانش باشد.
او مهمترين انگيزه خود از نوشتن اين كتاب، ارتباط هرچه بيشتر با جوانان و مطرح كردن حرف ها و مشكلات اين قشر از جامعه در قالب داستان مي داند و معتقد است بسياري از حرف ها و گفته هايي كه در قالب پند و نصيحت راه به جايي نمي برند، در قالب داستان مورد علاقه جوانان، بسيار دلنشين تر و تاثيرگذارتر است، به گونه اي كه وي توانسته است در اين كتاب، به خوبي به بسياري از سوالاتي كه در ذهن نوجوانان و جوانان شكل مي گيرد، پاسخ دهد.
بي تو تنهايم داستان فردي است كه به خاطرات خود سر مي زند. خاطراتي كه از دوران تحصيل، سرگذشت هاي آن دوره و سرانجام زندگي امروز او پرده برمي دارد و براي هر پدر و مادري يادآور روزهاي گذشته و براي هر نوجوان و جواني، لحظاتي را به تصوير مي كشد كه امروزه تجربه مي كند و يا در آينده اي نزديك به آن مي رسد.
گفتمان پاسخگويي
به اهتمام علي دارابي / تهيه و تدوين: معاونت پژوهش و برنامه ريزي / ناشر: نشر هماهنگ(وابسته به شوراي هماهنگي تبليغات اسلامي)/ چاپ اول، 1383 / 950 تومان.
كتاب حاضر، مجموعه اي است شامل مقالاتي پيرامون گفتمان پاسخگويي مسئولان به مردم و جوانب و ابعاد گوناگون مرتبط با آن كه به مناسبت نامگذاري سال 1383 به عنوان سال پاسخگويي تهيه شده است.
از خود بيگانه ايم
مؤلف: اميراسماعيلي/ ناشر: هنر و تربيت/ چاپ اول، 1382/ 206 صفحه، رقعي/ 1400 تومان.
كتاب حاضر به بحث پيرامون اهميت و جايگاه زبان فارسي پرداخته است. مؤلف در اين كتاب با تني چند از استادان و آگاهان به تاريخ و فرهنگ ايران به گفت وگو نشسته است.
نگاهي تازه به كليله و دمنه
به كوشش: اميراسماعيلي/ ناشر: هنر و تربيت/ چاپ اول، 1382/ 216 صفحه، رقعي/ 1400 تومان.
كتاب حاضر با نگرشي بر كليله و دمنه ابوالمعالي منشي تصحيح مجتبي مينوي و كليله و دمنه به تصحيح عبدالعظيم قريب كه هر دو از مأخذ و متون معتبر و با ارزش پارسي است فراهم آمده و كوشش شده است. ضمن رعايت اصالت اثر بيان حكايات و روايات به گونه اي باشد كه گروه هاي بيشتري از علاقه مندان خاصه دانش آموزان و دانش پژوهان بتوانند از آن بهره گيرند. براي اينكه در حوصله اين گروه خاص خوانندگان علاقه مند باشد حكاياتي انتخاب و نقل شده كه ضمن شيريني، از جنبه آموزشي نيز غني و سرشار باشد.
اشكانيان(پارتيان)



نويسنده: مالكوم كالج / ترجمه: مسعود رجب نيا / ناشر: هيرمند / چاپ دوم، 1383 / 228 صفحه، رقعي / 1950 تومان.
كتاب حاضر، تازه ترين كتابي است كه درباره پارت ها نوشته شده است. مالكوم كالج، استاد دانشكده و مستنفلد در دانشگاه لندن است كه آن را براي شاگردان خود در ده فصل و 243 صفحه فراهم آورده است. اين كتاب جديدترين اثر خارجي است كه مستقلا درباره اشكانيان به رشته تحرير درآمده است.
رهايي از برزخ زندگي
نويسنده: ايائلاونزانت/ مترجم: هاله گنجوي/ ناشر: آشيانه كتاب/ چاپ اول، 1383/ 200 صفحه، رقعي/ 1700 تومان.
از روشنايي آب و آينه
شاعر: ناصر صدري/ ناشر: نگار و نيما/ چاپ اول، 1383/ 64 صفحه، رقعي/ 600 تومان.
سمينار جهاني ادبيات داستاني و گفت وگوي فرهنگ ها
گردآورنده: نگار اسكندرفر/ مترجمان: اسدالله امرايي- موسي بيدج/ ناشر: فرخ نگار/ چاپ اول، 1382/ 129+ 284 صفحه، وزيري/ 5000 تومان.
كتاب حاضر شامل مجموعه مقالات، سخنراني ها و داستان هاي مطرح شده در نخستين همايش «ادبيات داستاني و گفت وگوي تمدن ها» است.
گرفتار يخ



نويسنده: جري نيلسن/ مترجم: نوش آذرنوريان/ ناشر: فرخ نگار/ چاپ اول، 1382/ 512 صفحه، وزيري/ 4000 تومان.
اين كتاب مجموعه تجربيات شخصي دكتر نيلسن در قطب جنوب است. وي در طول مدتي كه در قطب جنوب به سر برده، به اين نتيجه مي رسد كه چنان شيفته آن نقطه از جهان شده كه خود را قسمتي از طبيعت مرموز و پيچيده آن جا مي داند و قطب جنوب را به هر جاي ديگر دنيا ترجيح مي دهد.
اين كتاب ماجراي هيجان انگيز دانشمندان و محققاني است كه نه تنها در محيطي بسيار سخت و خصومت آميز در جستجوي پديده هاي ناشناخته براي كشف و بررسي محيطي بكر و دست نخورده هستند، بلكه در اجتماع خودشان نيز با مشكلات و مصايب فراواني دست به گريبانند.