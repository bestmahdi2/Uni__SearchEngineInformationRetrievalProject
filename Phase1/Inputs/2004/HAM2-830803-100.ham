صندوق بيمه جبران خسارات حوادث طبيعي تأسيس مي شود
وزير رفاه: دولت از خانواده هاي زير خط فقر حمايت مي كند
مشاور ارشد وزير رفاه از ارائه پيشنهاد تأسيس صندوق بيمه جبران خسارات ناشي از حوادث و بلاياي طبيعي به دولت و عضويت اجباري مردم در اين صندوق خبر داد.
رزاق صادق در گفت وگو با خبرگزاري دانشجويان ايران با اشاره به دو ديد بلندمدت و كوتاه مدت پس از رخداد حوادث طبيعي اظهار كرد: وظايف وزارت رفاه بر اساس نظام جامع رفاه در سه حوزه بيمه اي، حمايتي و توانبخشي، امدادي تعريف شده است كه در حوزه  بيمه اي يكي از اهداف اين وزارتخانه گسترش بيمه خاص جبران خسارات ناشي ازحوادث و بلاياي طبيعي و در حوزه امدادي شامل امداد و نجات، آماده سازي و هماهنگي سازمان ها و نهادهاي ذيربط براي ارائه فوري و كافي خدمات به آسيب ديدگان است.
وي افزود: پيشنهاد تشكيل «صندوق بيمه جبران خسارات حوادث و بلاياي طبيعي» با سرمايه اوليه 30 ميليارد تومان اعتبار دولتي حق بيمه هاي دريافتي، سهمي از بودجه عمومي كشور و ساير منابع ناشي از سرمايه گذاري به دولت ارائه شده است.
مشاور ارشد وزير رفاه، عضويت در اين صندوق را براي عموم مردم اجباري خواند و خاطرنشان كرد: پيشنهاد شده كليه مشتركان و مصرف كنندگان برق اعم از واحدهاي مسكوني، اداري و تجاري در اين صندوق عضويت داشته و بيمه جبران خسارات حوادث طبيعي شوند.
صادق يادآور شد: زلزله بم نشان داد كه طرح جامع امداد و نجات مصوب سال 82 به منظور تجهيز نيروهاي انساني و هماهنگ كننده عمليات امداد و نجات در كل كشور، كارآمدي لازم را ندارد و وجود مقررات و وظايف موازي و نامشخص بودن مجري و هماهنگ كننده با توجه به پراكندگي حوزه هاي مربوط به امداد و نجات موجب شده ستاد حوادث غيرمترقبه نيز از انسجام كافي برخوردار نباشد.
وي به ايسنا گفت: با وجود تصويب قانون نظام جامع رفاه و تامين اجتماعي، وظيفه وزارت رفاه هنوز در حوزه امداد و نجات به درستي مشخص نشده است و بايد پس از رفع تداخل قوانين و مقررات در حوزه امداد و نجات، مشخص شود از ميان مقوله هاي پيشگيري، سياستگذاري و اجراي عمليات امداد و نجات كدام يك بر عهده وزارت رفاه و تامين اجتماعي است.
صادق با تاكيد بر اهميت امداد و نجات در كشور خاطرنشان كرد: اقدامات اوليه در زمينه امداد و نجات علاوه بر تاثيرگذاري در كاهش تلفات و خسارات مالي در كاهش هزينه هاي ناشي از جبران خسارات بلندمدت نيز بسيار موثر است.
مشاور ارشد وزير رفاه در پايان پيش بيني كرد: وزارت كشور به عنوان عالي ترين مقام در زمينه كاهش تلفات و خسارات ناشي از حوادث غيرمترقبه و وزارت رفاه نيز در زمينه جبران خسارات و نظارت بر عمليات اجرايي و سياستگذاري نقش كليدي داشته باشند.