به همت سازمان ميراث فرهنگي و گردشگري
اولين اطلس جامع بناهاي مذهبي- تاريخي كشور تدوين مي شود
گروه علمي فرهنگي:آخرين اطلاعات مربوط به بناهاي مذهبي تاريخي كشور در يك اطلس جامع گردآوري مي شود.
اين بانك اطلاعاتي به صورت مستقل در يك سايت مجزا يا وابسته به سازمان ميراث فرهنگي در دسترس قرار خواهد گرفت. محمد مرزبان راد مسئول كميته علمي اين همايش و مجري طرح اطلس جامع بناهاي مذهبي تاريخي، در گفتگو با واحد ارتباطات نخستين گردهمايي دست اندركاران مرمت و بهره برداري از بناهاي مذهبي تاريخي كشور گفت: آخرين اطلاعات درخصوص معماري، آسيب پذيري، مرمت هاي صورت گرفته، بررسي تسهيلات موجود براي گردشگران مذهبي و امكانات لازم براي جذب گردشگران و مجموعه تحقيقات و پژوهش هاي تاريخي هر بناي تاريخي در اين اطلس موجود خواهد بود. مرزبان راد ادامه داد: متخصصان مربوطه مي توانند به همه بخش هاي اطلس بناهاي مذهبي تاريخي و عموم مردم به بعضي بخش هاي آن دسترسي پيدا كنند. وي سابقه به وجود آمدن اين اطلس را مربوط به زمان تصدي محمد بهشتي در رياست سازمان ميراث فرهنگي عنوان كرد و گفت: در حال حاضر در مورد تعداد كمي از بناهاي مذهبي تاريخي تحقيقات خاصي صورت گرفته و به چاپ رسيده است. همچنين امكان انجام تحقيقات مستقل از سوي افراد و گروهها و با نظارت مجموعه سازمان ميراث فرهنگي فراهم شده است. مجري طرح اطلس جامع بناهاي مذهبي تاريخي كشور، تهيه اين اطلس را يكي از اولويت هاي ستاد بقاع متبركه سازمان جديد ميراث فرهنگي و گردشگري دانست و اظهار داشت: با توجه به اين كه بناهاي مذهبي موجود در كشور شامل بناهاي مذهبي پيش از اسلام و بعد از اسلام هستند. اين طرح يك طرح مالي به شمار مي آيد.وي افزود: دايره المعارف ها، انجمن هاي خاص فعال در زمينه حفظ و معرفي آثار تاريخي و فرهنگي و پژوهشگران و افراد مستقل فعال در اين خصوص براي جمع آوري اطلس به كار گرفته مي شود. محمد مرزبان راد با اشاره به اينكه بنا به تضمين اوليه، حدود 80 هزار بناي مذهبي تاريخي در كشور وجود دارد گفت: در مرحله اول، اطلاعات مربوط به 6 تا 8 هزار بنا، ثبت و تدوين مي شود كه پيش  بيني شده براي اين كار به 3 تا 5 سال زمان نياز باشد.