نگاه
آينده پرآشوب عراق
هادي صبا
در پيگيري آخرين تحولات صحنه عراق اخبار ذيل جلب توجه مي كند:
- درگيري خونين در نجف: سربازان آمريكايي با پشتيباني نيروي زرهي وارد بخشهايي از شهر نجف شده ودر ميدان «صدرين» واقع در 500 متري استانداري نجف مستقر گرديده اند. ميدان صدرين تا حرم مطهر حضرت علي(ع)1500 متر فاصله دارد. دود غليظي از منطقه قبرستان - وادي السلام- نجف بلند شده است و هليكوپترهاي آمريكايي مرتب در حال پروازند.آخرين خبر از كشته شدن بيش از 8 نفر عراقي حكايت مي كند.
- نيروهاي آمريكايي و لهستاني چند ساعت پس از ورود به منطقه مركزي شهر كربلا و ويران كردن دفاتر سيدمقتدي صدر از آنجا خارج شده اند. درگيريهاي كربلا چندين كشته و مجروح برجاي گذاشته است.
- در كوفه نيز درگيريهاي شديدي ميان نيروهاي آمريكايي و طرفداران سيدمقتدي صدر در جريان است. نيروهاي آمريكايي شهرهاي كوفه و نجف را در محاصره كامل دارند.
- با اين همه سيدمقتدي صدر در حالي كه توسط صدها تن از طرفدارانش همراهي مي شد پياده فاصله 5 كيلومتري شهر نجف تا كوفه را پيمود تا نماز جمعه را اقامه نمايد. وي در خطبه هاي نماز جمعه شديداً به آمريكا حمله كرد و خواستار محاكمه شكنجه گران زندان ابوغريب شد. مقتدي صدر همچنين گفت اگر آمريكاييها شكنجه را پايان نبخشند اقدامي به انجام مي رساند كه براي آنها غيرقابل پيش بيني است.
- برخي از طرفداران سيدمقتدي صدر در نماز جمعه مربوط به اهل سنت در شهر بغداد حضور يافته و نمازگزاران سني شعارهايي به طرفداري از مقتدي صدر سر داده اند.
به هيچ وجه درصدد پيش بيني اوضاع آتي عراق نيستيم؛ ليكن پيگيري دقيق اين تحولات مؤيد نظري است كه پيش از اين ارائه كرده و بر آن پاي مي فشاريم: عراق دوران پرآشوبي را آغاز كرده كه نه تنها در كوتاه مدت بلكه در ميان مدت نيز پاياني براي آن متصور نيست.
تنوع تركيب نژادي، مذهبي در عراق، منافع كشورهاي منطقه كه عمدتاً در راستاي تحكيم ثبات آمريكايي در عراق عمل نمي كند، و اراده جامعه جهاني - به جز آمريكا و متحدينش- همگي در مسيري به حركت درآمده اند كه طولاني تر شدن درگيريها در عراق را تقويت مي كنند. در اين ميان ناپختگي مسئولان آمريكايي در برخورد با مسائل و توسل بيش از حد آنان به زور و تصور امكان حل همه مشكلات از طريق فشار و سركوب كه از عدم شناخت دقيق اوضاع پيچيده عراق ناشي مي شود، مزيد بر علت بوده و استمرار دوران بي ثباتي در عراق را دامن مي زند. آمريكايي ها مي توانند سيدمقتدي صدر را ترور كرده و يا سران جريان طرفدار وي را دستگير كنند، سئوال اين است كه با انبوه شيعيان محرومي كه در شهرهاي مختلف حول اين جريان گردآمده اند چه خواهند كرد؟