شكست مل گيبسون در تهران
مصائب غم انگيز و خنده مارمولك
سايت ميدل ايست آن لاين، در گزارشي از اكران فيلم مصائب مسيح در ايران نوشت: مصائب مسيح فيلم پر مخاطبي است، اما در ايران تحت تاثير فيلمي قرار گرفته كه با عنوان مارمولك مردم را به سينما مي كشاند
مهدي ياوري
مسيح به صليب كشيده شده و مارمولك از ديوار سينما بالا مي رود. جالب است كه جنجالي ترين فيلم جهان در تهران مغلوب فيلمي ايراني شده است. حالا مارمولك شهرتي جهاني يافته است فيلمي كه در ايران از مصائب مسيح پرطرفدارتر است.
اين براي اولين بار است كه يكي از فيلم هاي پر سر و صداي جهان همزمان با اكران در نقاط مختلف جهان، درايران هم روي پرده سينما مي رود. «مصائب مسيح» فيلمي كه اغلب يهوديان آن را تحريم كرده اند و مل گيبسون براي تهيه آن مصائب فراواني را تجربه كرد، حالا يكي از پرفروش ترين فيلم هاي جهان است. همه مي خواهند ببينند 12 ساعت آخر از زندگي مسيح به روايت گيبسون چگونه گذشته است؟ گرچه باز هم اغلب مردم خودنمايي مارمولك روي پرده سينما را به تماشاي مصائب مسيح ترجيح مي دهند.
سايت ميدل ايست آن لاين، در گزارشي از اكران فيلم مصائب مسيح در ايران نوشت: مصائب مسيح فيلم پر مخاطبي است، اما در ايران تحت تاثير فيلمي قرار گرفته كه با عنوان مارمولك مردم را به سينما مي كشاند. مصائب مسيح در تهران به اكران عمومي درآمد اما مسيح در نهايت نقش مكمل را در كنار دزدي پيدا كرده كه اين روزها در سينماي ايران درخششي خيره كننده داشته. منظور از دزد يكي از دو جنايتكاري نيست كه در كنار حضرت عيسي(ع)به صليب كشيده شده در فيلم گيبسون او را مي بينيم، بلكه خلافكاري كوچك با نام مستعار «مارمولك» است كه قهرمان فيلمي با همين عنوان است. شايد اين رقابت نابرابر باشد. مارمولك از ديوار تمام سينماهاي بزرگ و معروف شهر بالا مي رود، در حالي كه مصائب مسيح را تنها در سينما فرهنگ و آن هم در يك سانس -10 شب- مي توانيد روي پرده ببينيد. با اين حال شواهد نشان مي دهند كه حتي اكران مصائب مسيح روي پرده هاي ديگر هم نمي توانست مانعي برابر شكست مقابل مارمولك باشد. حقيقت اين است كه با وجود حرف و حديث هاي فراوان در مورد مصائب مسيح، اين فيلم در اولين شب اكرانش در ايران تنها 250 نفر را به سالن سينما فرهنگ كه گنجايش 380 نفر را دارد، كشاند.
مردم دوست دارند به هيچ چيز فكر نكنند و بخندند. اين حقيقتي تلخ است كه رد پاي آن را در فروش فيلم ها مي بينيم. گواه ديگر براي اثبات اين حقيقت آماري است كه در سايت«» 03nema از مردم گرفته شده. در اين راي گيري مقابل گزينه توهين رقم 10 درصدي، موجه كردن چهره ها 39 درصد، براي پول 14 درصد و فرقي نمي كند حسابي خنديديم !37 درصد ثبت شده است.
اين پاسخ ها به سوال: مارمولك چرا ساخته شده؟ داده شده اند. بررسي و تفسير پاسخ ها بر عهده خودتان، اما حتما مي توانيد دليل شكست مصائب مسيح مقابل مارمولك را درهمين پاسخ ها بيابيد!
اگر هنوز متوجه اصل ماجرا نشديد، يك خبر ديگر از هياهوي مارمولك در اختيارتان مي گذاريم و پرونده رقابت مصائب مسيح و مارمولك را مي بينيم.
چند دانشجو در حركتي ابتكاري فيلمي 4 ساعته در مورد فيلم مارمولك ساخته اند. آنها براي اينكه متوجه شوند مارمولك در حمايت و تقويت روحانيت گام برداشته ياخير با افرادي كه در صف سينماها براي تهيه بليت ايستاده اند صحبت و پس از پايان فيلم هم با همان افراد گفت وگو كرده اند. جالب آنكه برآيند اين نظرسنجي نشان مي دهد كه بسياري از بينندگان اين فيلم در تهران پس از ديدن فيلم برداشت مثبتي نسبت به قشر روحانيت يافته اند.
... و مارمولك همچنان از ديوار سينما بالا مي رود.