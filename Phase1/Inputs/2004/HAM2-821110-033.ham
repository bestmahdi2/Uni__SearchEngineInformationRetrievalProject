هفت از هفت
جواد قادري
كمتر از دو روز تا آغاز جشنواره بيست و دوم باقي  مانده است. امسال پرحجم ترين دوره جشنواره به  لحاظ تعداد فيلم هاي ايراني شركت كننده را شاهد خواهيم بود.
نمايش حدود 45 فيلم ايراني در جشنواره فجر مي تواند مقياس خوبي براي سنجش وضعيت سينماي ايران در سال 83 باشد.
اما امسال نيز همانند ساليان گذشته تعدادي فيلم كه بايد به جشنواره مي رسيدند، نرسيدند و برخي فيلم ها كه نبايد مي رسيدند، آماده شدند. برخي فيلم ها نيز به جايي كه بايد مي رسيدند نرسيدند و بالعكس.
در هرحال نگاهي به اين آثار خالي از لطف نيست.
فيلمي كه بسياري علاقه به ديدن آن داشتند، به جشنواره نمي رسد(رسانده نمي شود!)تا بتواند به اكران عمومي برسد. پس چرا براي شركت تقاضا كرده بود؟ براي اين كه به جشنواره نرسد.



فيلمي سال گذشته و در آن وضعيت كم فيلمي و بد فيلمي به بخش ميهمان جشنواره فرستاده مي شود. تهيه كننده فيلم پس از اين اتفاق به خبرگزاري مي گويد: «فيلم من از موضوع حساسي برخوردار است. قابليت هاي ويژه اي دارد. انصاف نديديم كه اين فيلم در بخش مهمان جشنواره شركت كند. به همين منظور ترجيح مي دهيم كه فيلم بيرون از جشنواره بماند تا سال آينده باز هم آن را به بخش مسابقه بفرستيم.
فكر مي كنم اين گونه بهتر شود چرا كه احتمال دارد سال آينده(امسال)فيلم هاي بهتري در كنار فيلم باشد و اين فيلم در مقابل فيلم هاي بزرگتري قرار بگيرد. در ضمن حضور اين فيلم در بخش مهمان يك توهين است.»
اين فيلم امسال كه گفته مي شود فيلم هاي بهتري نسبت به پارسال دارد به بخش مسابقه فرستاده مي شود تا در كنار فيلم هاي بزرگتري قرار گيرد. كمي عجيب نيست؟
فيلمي در جشنواره كودكان و نوجوان اصفهان موفق به دريافت جايزه هاي ذيل مي شود: بهترين فيلم بلند در بخش مسابقه سينماي ايران، تنديس بهترين فيلم و بهترين فيلمنامه از سوي داوران مجمع سينماي كودك، بهترين فيلم از سوي داوران سينماي كودك و نوجوان.
سپس براي بخش مسابقه جشنواره فجر انتخاب نمي شود و به بخش مهمان فرستاده مي شود. در همين حال سه فيلم ديگر كه در جشنواره كودك هيچ گونه موفقيتي كسب نكردند(و حتي به نظر بسياري آثار ناموفقي بودند)به بخش مسابقه راه مي يابند.
آيا فيلمي كه اين همه جايزه برده نبايد حداقل در بخش مسابقه شركت كند؟ آيا اين فيلم حداقل شرايط را براي حضور در بخش مسابقه ندارد؟
به اين جشنواره شك كنيم و يا به آن جشنواره؟



فيلمي ساخته كارگرداني كه يكي از فيلم هاي پراميد امسال است و به جشنواره نرسيد تا كارگردانش به داوريش بپردازد. گويا كار داوري در جشنواره به مذاق كارگردان كه سال گذشته هم داور بود، خوش آمده و او قصد دارد به طور مداوم به اين كار بپردازد. اگر فيلم به جشنواره بيست  و سوم هم نرسيد تعجب نكنيد. اگر هم در جشنواره بيست و سوم كارگردان باز هم داور بود باز هم تعجب نكنيد. اگر...
پس از پايان جشنواره تقريباً همه آرزو مي كنند اي كاش برخي فيلم ها به جشنواره مي رسيد و اي كاش برخي فيلم ها(براي حفظ آبرو)نمي رسيد.
امان از اين رسيدن ها و نرسيدن ها، امان از جشنواره.
امان از...