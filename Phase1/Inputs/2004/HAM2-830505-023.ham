چند ساعت در دادگاه جنايي
آنچه را كه مي خوانيد پرده اي كوتاه است از پشت پرده يك دادگاه جنايي. اين بار باچند نفر از مادران كيف قاپ ها سر صحبت را باز كرده ايم. قضاوت و تحليلش باشد براي بعد.
وارد دادگاه جنايي كه مي شوي احساس مي كني اينجا ديگر آخر خط است. كمي به اين طرف و آن طرف نگاه مي اندازم، چهره ها همه درهم رفته و گرفته است. از هيچ كس نمي شود انتظار داشت تا به سوال هايت جواب دهد. روي صندلي مي نشينم. كنارم خانمي 55 ساله نشسته است. آن قدر نگاهش منتظر و مضطرب است كه دل هر كسي را به رحم مي آورد. از دليل آمدنش مي پرسم. مي گويد: «پسرم را پنج روز است كه اينجا آورده اند، ولي از احوالش هيچ خبري ندارم.» مي گويم: «به چه جرمي؟» مي گويد: «پسرم پيك موتوري است، يكي از بچه هاي ساكن محله مان كيف قاپ بوده است. پسرم از اين ماجرا بي اطلاع بوده. روزي جلو راهش را مي گيرد و چون كمي ناراحتي در ناحيه پا داشته پسرم از سر دلسوزي وي را سوار موتور مي كند تا به مقصد برساند.
ماموران نيروي انتظامي او را روي موتور شناسايي كردند و به سراغشان رفتند. پسر كيف قاپ از بيم اينكه دستگير شود، از پشت موتور پايين پريده و فرار كرده است. براي همين ماموران پسر مرا دستگير كردند.
انگار خدا با ما بود، چون بعد از چند روز خود مجرم به در خانه مان مراجعه كرد تا بپرسد چه اتفاقي بر سر پسرم آمده؟ من هم گفتم: «پسرم فراري است و بعد از كلي آرتيست بازي و دنگ و فنگ با ماموران نيروي انتظامي به دامش انداختيم، حالا هم كه مجرم را به ماموران تحويل داده ايم و او هم، همدستانش را معرفي كرده است، امروز آمده ام كه ببينم تكليف پسرم چه مي شود؟»
در حالي كه به در نگاه مي كند، بلند مي شود مي گويد: «برم ببينم مي توانم از كسي خبري بگيرم.» خداحافظي مي كند در همين حال زن جواني كنارم مي نشيند مي گويم: «شما براي چه اينجاييد؟» مي گويد: «مادرم ماشيني خريده، از قرار، دزدي از كار درآمده. حالا صاحب ماشين از مادرم شكايت كرده. مادرم يك روز بازداشت بود كه شوهرم براي اينكه مادرم را آزاد كند سند گرو گذاشته.»
پسري حدودا 18 ساله با دستبند و زنجيري به پا به همراه سربازي در حال رفتن است. زني هم كه چادري سياه به سر كرده پا به پاي او راه مي رود. جلو در كه مي رسند پسر پيشاني زن را مي بوسد و مي رود. به كنار زن مي روم مي پرسم: «پسرتان است؟ جرمش چيست؟» به كناري خلوت مي رويم. مي گويد: «پارسال پسرم را به جرم كيف قاپي گرفته اند. ماموران كه او را گرفتند شاكياني آمدند و از او شكايت كردند و گفتند: «او كيف ها را نمي دزديده، اما راننده موتور بوده؟ ما هم قبول كرديم كه پول هايشان را بپردازيم، اول صحبت از 40 هزار تومان و رقم هاي پايين بود، اما كم كم رقم پول ها بيشتر و بيشتر شد و حالا اين رقم ها به حدي است كه در حد توان ما نيست.» ظاهرا اين زن، شوهرش هم در زندان است. مي گويد: «خرج ما را پسرم مي داد كه او هم در زندان افتاده، حالا البته خانواده ام كمكم مي كنند، اما تا كي؟»
زني از دور نزديك مي شود. به ما كه مي رسد، مي ايستد و به حرف هاي زن گوش مي دهد. بعد بدون اينكه كسي از او چيزي بپرسد مي گويد: «پسر من هم به 10 سال زندان محكوم شده. قرار بود به جاي اينكه به زندان رفتنش را عزا بگيريم برايش جشن عروسي بگيريم، حالا 4 سال از آن ماجرا مي گذرد.
عروسم از آن زمان به بعد با ما زندگي مي كند. قرار بود به قيد ضمانت آزادش كنم، اما دوباره چند نفر پيدا شده اند كه از پسرم شكايت كرده اند.آنها براي آزادي پسرم يك سند 50 ميليوني مي خواهند، من هم يك مستاجر هستم، علاوه بر پسرم دو دختر ديگر هم دارم، عروسم هم كه با ما زندگي مي كند، شوهرم هم كارمند است شما بگوييد من چه كنم؟»
بعد به گريه مي افتد و از رفقاي ناباب پسرش مي گويد و اينكه حالا همگي شان جيم شده اند و هيچ خبري از آنها نيست. مي گويد: «پسر من23 ساله بود كه به زندان رفت و حالا 27 ساله است. اين مهر دزدي حتي بعد از آزادي پسرم براي هميشه و تا آخر عمر بر پيشاني مان است.»