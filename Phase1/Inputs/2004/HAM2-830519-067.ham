آمريكا بزرگترين بازار فرش ايران است
گروه اقتصادي: در سال گذشته بيش از 25% از فرش هاي صادراتي ايران به مقصد ايالات متحده آمريكا صادر شده است.
به گزارش خبرنگار ما در سال گذشته 573 ميليون و 300 هزار دلار فرش به خارج از كشور صادر شد كه مقصد 129 ميليون و 600 هزار دلار آن به ايالات متحده آمريكا بوده است. اين گزارش حاكيست پس از آمريكا بيشترين بخش از فرش ايران به آلمان صادر شد كه حدود 24 درصد از فرش هاي توليدي ايران را در بر مي گيرد.
براساس اين گزارش ارزش فرش صادراتي ايران به آلمان به رقم 126 ميليون و 600 هزار دلار رسيد.
بررسي هاي آماري نشان مي دهد كه فرش هاي گران قيمت تر ايراني به مقصد ايالات متحده آمريكا ارسال شده است. اين گزارش مي افزايد: در سال 1382 پس از آلمان و ايالات متحده، ايتاليا با واردات 7/55 ميليون دلار، امارات متحده عربي با 4/43 ميليون دلار و ژاپن با 1/24 ميليون دلار بزرگترين خريداران فرش ايران بوده اند.
براساس اين گزارش از مجموع فرش صادراتي ايران(3/573 ميليون دلار)380 ميليون دلار، يعني 3/66 درصد آن به 5 كشور آمريكا، آلمان، ايتاليا، امارات متحده عربي و ژاپن و بقيه به ساير كشورهاي جهان صادر شده است.
ارزش صادرات فرش در سال گذشته نسبت به مدت مشابه سال 1381، 8/10 درصد افزايش داشت.اين در حالي است كه به لحاظ وزني فرش صادراتي ايران در سال 82، 5/5 درصد كمتر از سال 81 بوده است.