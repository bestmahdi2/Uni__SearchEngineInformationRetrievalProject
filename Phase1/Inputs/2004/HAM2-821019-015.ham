داستان هايي از فردوسي
درباره شاهنامه
محمدحسن شهسواري
تقريباً تمام ملت هايي كه در طول تاريخ مي زيسته اند حكاياتي از پهلوانان، سرداران و قهرمانان خود ساخته و پرداخته اند. از قبايل بدوي جزاير دورافتاده تا بزرگ ترين تمدن ها و امپراتوري ها. اما تنها چند ملت معدودند كه داراي حماسه هاي ملي هستند. زيرا كه به ندرت ملتي در دامان خود مردي مي پروراند كه داراي چنان احساس ژرف هنري باشد كه بتواند اين مصالح را دستمايه مجموعه اي شاعرانه كند. اين كه ايرانيان در داستان هاي باستاني حماسي از بيشتر ملت ها غني ترند جاي شگفتي نيست. از يك سو دامنه جهان گشايي و نشيب و فراز امپراتوري و پيوستگي جنگ ها و شكوه بناهايي كه پادشاهان قديم برپا داشته اند در خاطره ها آثار چندي باقي گذاشته است و از ديگر سو نيروي تخيل ملت ايران همواره تشنه كارهاي شگفت آور بوده است. شاهنامه ابوالقاسم فردوسي بدون شك بزرگ ترين حماسه ملي است كه تاكنون يك انسان در طول تاريخ بشر آفريده است. بهتر است بدانيد كه فردوسي هيچ كدام از اين داستان ها را از خود نساخته بلكه اين حكايات و داستان ها بسيار پيشتر از او وجود داشته است.
چنان كه پيداست نخستين تلاش براي گردآوري افسانه هاي كهن ايراني در زمان انوشيروان صورت گرفته است. وي فرمان داد تا قصه هاي ملي كهن را درباره پادشاهان باستان(حكايات ملوك)از سراسر ايالت هاي امپراتوري گرد آورند و در كتابخانه اش جمع كنند. اين اهتمام در زمان يزدگرد،  آخرين پادشاه ساساني از نو آغاز شد. وي شخصي به نام «دهقان دانشور» را برگماشت تا آنچه را انوشيروان فراهم آورده بود نظم و ترتيب دهد. اين كتاب را «خداينامه » نام نهاده بودند. سيصد سال پس از فتح ايران به دست مسلمانان، حاكمان بلاد شرقي ايران براي دوري از نفوذ خليفه، زبان پارسي دري را رونق دادند تا به روحيه ملي ايرانيان قوت بخشند. در سال 260 هجري به دستور يعقوب ليث صفاري تنظيمات دهقان دانشور از زبان پهلوي به فارسي برگردانده شد. پيش از آن ابن مقفع اين تنظيمات را به عربي برگردانده بود و نام آن را سيرالملوك نهاده بود.



در دوره سامانيان پادشاه وقت به «دقيقي» شاعر دستور داد آن را به نظم بازگرداند. او حدود هزار بيت سرود اما اجل مهلتش نداد. تا زمان به دوره سلطان محمود غزنوي رسيد. او نيز براي استقلال بيشتر از خليفه زبان فارسي را بسيار رواج داد تا جايي كه استفاده از زبان عربي در مراسلات رسمي و حكومتي لغو شد. او به داستان هاي قديم ايراني نيز بسيار علاقه داشت. به صورتي كه دستور داد علاوه بر كتاب هايي كه از آنها نام برده شد هر حكايتي كه از اين افسانه ها نزد مردم است از تمام سرزمين هاي ايران جمع آوري شود. حال او به دنبال كسي مي گشت كه اين حكايات را با قلمي شيوا و نگاهي دقيق به نظم آورد. چند باري نيز برخي از اين داستان ها را به مسابقه گذاشت. اما نتيجه او را راضي نمي كرد تا آن كه فاضلي يگانه و حكيمي الهي به نام ابوالقاسم فردوسي طوسي آشكار شد و به نظم كشيدن اين افسانه ها را به عهده گرفت. او پس از سي سال مدام كار بي وقفه به قول خودش چنان كاخ عظيمي از زبان فارسي بنا داشت كه تا ابد ايرانيان را زنده نگاه دارد و اين چيزي نيست كه تنها ادعاي ما باشد. دوست و دشمن به اين اعتراف مي كنند كه اثر بزرگ فردوسي با هيچ كتاب قبل و بعد از خود قابل مقايسه نيست و هيچ اثر هنري اي در طول تاريخ نتوانسته است بر ذهن و زبان يك ملت چنان تاثيري بگذارد.
تمام اين سخنان، ما را بر آن داشت تا هر هفته داستاني از داستان هاي شاهنامه را با زباني ساده تر پي بگيريم. هرچند زبان شاهنامه چنان روان و استوار است كه هنوز هم مي توان بدون زحمت زيادي آن را خواند و فهميد و لذت برد.