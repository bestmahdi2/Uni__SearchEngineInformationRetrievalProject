مخابرات متولي امنيت در كشور نيست
ايسنا:مديرعامل شركت ديتاي مخابرات در اظهارات اخيرش در جمع خبرنگاران با تأكيد بر به مخاطره انداختن امنيت كشور از سوي ispها، يكي از دلايل پلمب آنها توسط مخابرات را به علت مسائل امنيتي دانسته و افزوده بود: فعاليت هاي غيرمجاز بحث امنيتي كشور را به مخاطره مي اندازد پس روند پلمب  ispها تا زماني كه بحث فيلترينگ و ترمينيشن را به كنترل درآوريم ادامه خواهد داشت. اين اظهارات درحالي كه برخي از مسؤولان كشوري، متوليان بخش خصوصي ارائه دهنده اينترنت، استادان دانشگاه و حتي برخي از مديران وزارت ارتباطات، مخابرات را متولي امنيت كشور نمي دانند و پلمب ispها توسط مخابرات به بهانه حفظ امنيت كشور را توجيه مناسبي نمي دانند و مدير ديتا نيز از ارايه اطلاعات تكميلي در اين خصوص به ايسنا خودداري مي كند.
در اين خصوص موسوي لاري رئيس شوراي امنيت كشور با بيان اين كه وزارت كشور در بحث پلمب ispها هيچ نقشي ندارد، به ايسنا مي گويد: بايد از آقاياني كه اقدام به اين كار كرده اند پرسيده شود كه واقعا منابعشان براي پلمب كردن ispها چه بوده است.
مهندس رمضانپور نرگسي معاون حقوقي، پشتيباني و امور مجلس وزارت ارتباطات و فناوري اطلاعات نيز در گفت وگو با خبرنگار ايسنا، تأكيد مي كند: مخابرات نمي تواند در مقام تشخيص نوع تخلفات امنيتي يا سياسي و يا هر نوع تخلف ديگر ispها قرار گيرد.
وي در حين حال مي گويد: نمي توانم تاييد كنم كه برخوردها تنها به علت مسايل امنيتي است، ولي تكذيب هم نمي كنم.
خسرو سلجوقي معاون فني دبيرخانه شوراي عالي اطلاع رساني در گفت وگو با ايسنا، مي گويد: به صرف اين كه هر كسي با تشخيص خود، عملي را مخل امنيت بداند صحيح نيست. قانونگذار، درمورد ispها جايگاه و آيين نامه خاصي را تعريف كرده و نهادها يا افراد نمي توانند تصميم و سليقه شخصي خود را در آن دخالت دهند.
سلجوقي، اظهار داشت: ispها بر اساس قراردادي كه با مخابرات دارند اگر بر خلاف آن عمل كنند بايد طبق قرارداد به موضوع رسيدگي شود، ولي علاوه بر آن يكسري چارچوب و آيين نامه هايي وجود دارد كه اگر عملي خلاف آن صورت گيرد تشخيص آن عمل بر عهده كار گروه هاي مربوطه است.
مهندس مصطفي محمدي رئيس انجمن صنفي شبكه هاي اينترنتي در پاسخ به اظهارات مدير ديتا مي گويد: چنانچه اين برخورد ها به علت مسائل امنيتي انجام مي گرفت، شاكي آن بايد وزارت اطلاعات باشد، در صورتي كه اين مقوله به خاطر مسايل امنيتي نيست.
با تمام احترامي كه براي مسؤولان ديتا، با توجه به توانمندي هاي خوبي كه از خود در مخابرات ارائه داده اند، قائليم، اما معتقديم كه بر مبناي قانون، هر بخش دولتي متصدي رسيدگي به امور مربوط به خود بوده و در اين رابطه در حال رايزني با مسؤولان وزارت اطلاعات هستيم.
وي ادامه داد: درست نيست كه با ispها به بهانه حفظ امنيت كشور برخورد شود، بلكه بايد براي اين كار، راهكار مناسبي ارائه شود.
ما به عنوان بخش خصوصي ممكن است به منافع خود فكر كنيم اما براي اين كار حاضر به، به خطر انداختن امنيت كشور و فدا كردن مصالح ملي براي مصالح شخصي نبوده و به دنبال فعاليت در چهارچوب قانون هستيم.در اين راستا دبير كميته مبارزه با جرائم رايانه اي گفت: مخابرات متولي امنيت در كشور نيست، بلكه متولي ارائه خدمات ارتباطي در كشور است.
رضا پرويزي در پاسخ به اظهارات اخير مدير ديتا با بيان اين كه متولي امنيت در كشور نيروي انتظامي، وزارت اطلاعات و دادسراست، گفت: نيروي انتظامي در راستاي حفظ امنيت كشور مي تواند اعمال قدرت كرده و اقدام به كارهايي در اين راستا كند.