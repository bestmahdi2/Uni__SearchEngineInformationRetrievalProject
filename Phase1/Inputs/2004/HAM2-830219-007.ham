22 تا 24 ارديبهشت در دانشگاه صنعتي شريف
اولين كنگره ملي مهندسي عمران برگزار مي شود
اولين كنگره ملي مهندسي عمران 22 تا 24 ارديبهشت با حضور بخش صنعت دانشگاههاي سراسر كشور در مجموعه تالارهاي دانشگاه صنعتي شريف برگزار مي شود.
دكتر امير رضا خويي دبير علمي كنگره در گفت وگويي با خبرنگار همشهري گفت: كنگره ملي مهندسي عمران به عنوان بزرگترين گردهمايي مهندسين شاغل، محققين، دانشجويان و ديگر دست اندركاران مهندسي عمران، محل مناسبي براي مبادله جديدترين نتايج تحقيقات، تجربيات و اطلاعات و تقويت زمينه هاي ارتباط صنعت و دانشگاه است.
دكتر خويي افزود: در اين كنگره علاوه بر ارائه سخنراني هاي كليدي توسط متخصصين، مقاله هاي مختلف و جلسات ويژه اي ارائه مي شود.
دبير علمي كنگره اضافه كرد: مقالات برگزيده در كليه شاخه هاي مهندسي عمران، به ويژه در زمينه هاي سازه و زلزله، ژئوتكنيك، آب و محيط زيست، حمل و نقل و راه، مواد و مصالح مهندسي عمران، مديريت اجراي پروژه هاي عمراني و روش هاي عددي در مهندسي عمران ارائه مي شود.
وي در تشريح چگونگي برگزاري كنگره گفت: پس از فراخوان اول بيش از 700 چكيده مقاله در زمينه هاي فوق توسط دبيرخانه كنگره دريافت شد، كه پس از داوري اوليه، از 670 مورد آنها جهت ارسال مقاله كامل دعوت شد. از 465 مقاله كامل دريافتي به دبيرخانه كنگره، پس از داوري تعداد 249 عدد براي ارائه شفاهي و 107 عدد براي ارائه پوستر مورد پذيرش قرار گرفت. اين مقالات همراه سخنراني هاي كليدي و جلسات ويژه در قالب هفت جلسه موازي در طول 3 روز كنگره ارائه مي شود. مجموعه مقالات كنگره در يك لوح فشرده به همراه كتاب چكيده مقالات منتشر شده است.
وي در بخش ديگري از سخنانش افزود: همزمان با برگزاري كنگره نمايشگاهي جهت ارائه دستاوردهاي فني و صنعتي، خدمات و توليدات موسسات و شركت ها، و آخرين دستاوردهاي پژوهشي كاربردي برگزار مي شود.
دكتر خويي تصريح كرد: كنگره ملي عمران حاصل صرف هزاران نفر - ماه وقت ارزشمند محققين، اساتيد و دانشجويان در راستاي انجام پژوهش ها و تدوين مقالات، و مجريان و برگزاركنندگان در راستاي اجراي كنگره است و لازم است از كليه عزيزاني كه با كوششهاي خود در مراحل مختلف، در برگزاري اين حركت عظيم علمي ايفاي نقش نمودند، تشكر و قدرداني شود.
دبير علمي كنگره همچنين گفت: ضرورت انكارناپذير توسعه سيستم هاي زيربنايي و روبنايي شهري و كشور در بخش هاي مختلف مهندسي عمران و ديگر شاخه هاي صنعت موجب گرديده است كه همه ساله بخش قابل توجهي از اعتبارات كشور در بخش هاي عمراني هزينه گردد. از سوي ديگر، عليرغم پيشينه ديرين مهندسي عمران در كشور تحول و نوآوري در بسياري از بخش هاي اين صنعت نهادينه نشده است و فاصله زيادي بين مرزهاي دانش و مرزهاي عمل در ايران وجود دارد. به منظور كوتاه كردن فاصله بين اين دو مرز هيأت امناي دائمي كنگره هاي مهندسي عمران بر آن شد كه ضمن برگزاري كنگره هاي بين المللي مهندسي عمران به صورت هر سه سال يك بار، نسبت به برگزاري كنگره هاي ملي سالانه در فواصل آنها اقدام كند. از اين رو، مقرر شد كه اولين كنگره ملي مهندسي عمران در ارديبهشت 1383 در دانشگاه صنعتي شريف برگزار شود.