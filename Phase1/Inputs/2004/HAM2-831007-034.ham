بيرون از چارچوب
پياده روي در پياده روهاي گذشته 
پيشكسوتان عرصه هنر و ادب پياده روهايي را به ياد مي آورند كه اگر هر غروب هم به آن پا مي گذاشتي دوست يا آشنايي را مي ديدي و محال بود كه تنها به اين پياده رو وارد شوي و تنها هم خارج شوي. لاله زار، اين خيابان از مراكزي بود كه روزي بزرگان ادب و هنر را هر عصر پذيرا مي شد و آنها با قدم زدن در آن آرامش و آسودگي خيال را به دست مي آوردند، اما امروز چه؟
فقط نسل هاي 65 دهه پيش به ياد مي  آورند كه لاله زار روزگاري محل تفريح و تفرج و گام زدن ها در غروب تابستان و بهار و پاييز تهران بود كه اينك به بورس كالاهاي برقي و الكتريكي تبديل شده است.قرار است اكنون بعد از گذشت چند دهه با همكاري دستگاه هاي متولي، خيابان لاله زار به محور تاريخي فرهنگي گذشته بازگردانده شود و مسير پياده روي و گام زدن هاي عصرانه دوباره احيا شود. برنامه هاي جديدي براي ساماندهي خيابان لاله زار، از جمله نخستين خيابان هاي تهران آغاز شده است و قرار است هويت تاريخي اين محدوده از تهران قديم با مرمت بناها و ساماندهي فضاهاي بصري و مسيرهاي پياده زنده شود.هويت فرهنگي خيابان لاله زار كه بسياري از بدنه هاي آن تاريخي است و همچنين به لحاظ قدمت طولاني جزو مهمترين كانون هاي خاطره انگيز تهران و مشهور در جهان به شمار مي رود، در اثر سلطه فعاليت واحدهاي تجاري به شدت مخدوش شده و سيماي اين خيابان از شكل حقيقي آن فاصله گرفته است. در حال حاضر تعدادي از بناهاي تاريخي لاله زار هنوز ايستايي و زيبايي خود را حفظ كرده اند و مي توانند در بازسازي هويت اين منطقه تاثيرگذار باشند. برخلاف برخي مناطق، مثل توپخانه كه بافت قديمي آنها كاملا از بين رفته و قابل بازسازي نيست، بافت قديمي لاله زار مي تواند دوباره احيا شود و اين امر به گفته كارشناسان هزينه زيادي هم نخواهد داشت. در صورت رسيدگي به خيابان لاله زار اين محل مي تواند به عنوان يكي از كانون هاي فرهنگي مهم و مناطق گردشگري احيا شود.



بازار دوران شاه طهماسب 
بازار در گذشته موقعيتي ممتاز در شهرها داشت. امروزه حتي با كامپيوتر هم مي توان به خريد و فروش پرداخت يا با يك تلفن اجناس و اقلام زيادي را سفارش داد، اما زماني كه خبر از كامپيوتر و تلفن و شيوه هاي مدرن مبادله و خريد و فروش نبود، هر فرد براي خريد بايد به بازار مراجعه مي كرد و به همين جهت بازارها اهميت اقتصادي ويژه اي داشتند. تهران هم از چنين قاعده اي مستثني نبود.
بازار قوام يكي از قديمي ترين مراكز تجاري تهران قديم در هسته تاريخي پايتخت است كه هم اكنون نشانه هاي كمي از آن باقي مانده است. بازارچه قوام كه در ميدان وحدت اسلامي قرار دارد، از جمله تاريخي ترين مراكز شكل گيري محله ها و بافت تهران قديم است كه توسعه تهران و بافت تجاري و مسكوني حاشيه اي اين بازارچه، هويت تاريخي آن را به شدت دگرگون كرده است.اين بازار از مهمترين محدوده هاي تاريخي تهران به شمار مي رود كه در دوره شاه طهماسب يكي از مهمترين دروازه هاي تهران روبه روي آن باز مي شده است. گرچه اكنون از اين دروازه كه مردم آن را دروازه قزوين مي ناميدند اثري نمانده، اما با احياي سردر تاريخي بازار قوام مي توان بار ديگر هويت تاريخي اين محدوده از تهران را زنده كرد.سلطه واحدهاي تجاري بر بافت تاريخي تهران در محدوده ميدان وحدت اسلامي و بازارچه قوام نيز ادامه يافته و يكي از مهمترين مشكلات موجود در اين منطقه تبديل بناهاي تاريخي به واحدهاي خرد خدماتي و تجاري است به گفته مسوولان اداره ميراث فرهنگي، با وجود آنكه بخش هايي از بازار قوام و بدنه هاي آن در سالهاي گذشته از سوي اداره كل ميراث فرهنگي استان تهران مرمت شد، اما اين اقدامات نتوانسته است اهداف مورد نظر را برآورده سازد و به همين جهت طرح سامان دهي و ترميم بازارچه قوام تهيه شده و اميد است در آينده نزديك به اجرا درآيد.