محاكمه رهبر جماعت اسلامي اندونزي
ابوبكر بشير رهبر زنداني جماعت اسلامي اندونزي به تحريك عاملان انفجارهاي بالي و هتل ماريوت جاكارتا متهم شد.انفجار 12 اكتبر(20 مهر)سال 2002 در دو باشگاه شبانه جزيره بالي بيش از 200 كشته و انفجار 5 اوت(14 مرداد)سال 2003 هتل ماريوت جاكار 12 كشته برجا گذاشت.
به گزارش ايرنا دادياران اندونزي در جلسه دادگاه رسيدگي به اتهامات ابوبكر بشير دادخواست 65 صفحه اي در رابطه با اتهامات وي را قرائت كردند.
دادياران اندونزي پيشتر اظهار داشتند كه اگر اتهامات بشير براساس قانون ضدتروريستي اندونزي مبني بر دخالت در انفجارهاي بالي و هتل ماريوت جاكارتا به اثبات برسد وي با مجازات اعدام رو به رو خواهد شد.
ابوبكر بشير روحاني 65 ساله اندونزيايي پيش از دستگيري در اكتبر(مهر)سال 2002 مديريت يك مدرسه اسلامي در استان جاوه شرقي اندونزي را عهده دار بود. ابوبكر بشير در ابتداي جلسه دادگاه رسيدگي به اتهاماتش پنج قاضي حاضر در دادگاه را در رابطه با امكان قرارگرفتن اين دادگاه تحت نفوذ و سلطه آمريكا و استراليا مورد پرسش قرار داد.