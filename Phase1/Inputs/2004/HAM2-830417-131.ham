جوانان بيكار به «مشاغل سياه» روي مي آورند
براساس گزارش سازمان بين المللي كار، 170 ميليون فرد جوان در جهان بيكارند و براساس پيش بيني هاي صورت گرفته با افزايش 110 ميليون نفري جمعيت جهان، لازم است حدود 500 ميليون شغل ايجاد شود؛ در غير اين صورت فاجعه اي به وقوع خواهد پيوست كه اثري قوي بر زندگي جوانان خواهد داشت.
بيكاري 170 ميليون نفر در جهان در حالي گزارش مي شود كه نرخ بيكاري جوانان در 50 كشور جهان بيش از 15 درصد است.
به باور كارشناسان، واقعيت تلخ بيكاري جوانان در حالي در كشورهاي در حال توسعه از جمله ايران نمايانگر است كه رشد اقتصادي اين كشورها همگام با رشد جمعيت و نيازهاي آن رخ نداده است. نتيجه آن كه ميزان بيكاري در بين گروه سني 15ـ19 و 20ـ 24 سال 34 درصد و بين 25 تا 29 سال 16 درصد است و با پيش بيني نرخ رشد 2/13 درصدي بيكاري در هر سال پيش بيني شده است كه در سال 85، بيش از نيمي(52 درصد)از جمعيت 15 ـ 29 سال كشور بيكار باشند.
آثار و عواقب بيكاري و دشواري ورود به بخش رسمي اقتصاد، علاوه بر تحميل تنگناهاي اقتصادي بر جوانان، ورود آنان به حاشيه اقتصاد و نيز مشاغل كاذب و در نتيجه گسست زنجيره هاي زندگي، افزايش جرم و جنايت، اعتياد و نابساماني هاي اجتماعي ديگر را به دنبال دارد.
در اين ميان روي آوري جوانان به  «مشاغل سياه» همچون قاچاق مواد مخدر، فعاليت در باندهاي خلافكار و...  كه آن را در زمره عوامل انحرافات اجتماعي گنجانده اند، خطري است كه در كنار واقعيت ناگوار بيكاري شكل گرفته و تهديدي عليه جوانان است.
«اندي فورلانگ» از محققان فعال در حوزه اشتغال جوانان، در گزارشي به گردهمايي جهاني كارشناسان براي بررسي اولويت جهاني حوزه جوانان در هلسينكي مي نويسد: «در بسياري از بخشهاي جهان تلاش هاي افراد جوان براي گذار به بازار كار به واسطه سطح فزاينده بيكاري خنثي مي شود و شرايط بازار كار براي افراد جوان درحال تخريب است».
به اعتقاد برخي كارشناسان و محققان، كشيده شدن جوانان به مشاغل سياه نتيجه رخداد «طرد اجتماعي» آنهاست كه به دليل بيكاري بلندمدت روي داده است.
امروزه جوانان بسياري در باندهاي خلافكار سازماندهي شده مشغول به كارند و از پايين ترين سطوح امنيت اجتماعي محرومند و از سويي ديگر قاچاق كودكان و زنان و تشكيل باندهاي فحشا و بهره كشي از اجيرشدگان تحت عنوان پديده اي است كه در برخي كشورها به عنوان محصول «طرد اجتماعي بيكاران» شكل گرفته است.