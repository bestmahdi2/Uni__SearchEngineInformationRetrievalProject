يادداشت
اراده خصوصي سازي
داود عسگريان حقيقي معاون امور اقتصادي و مالي سازمان گسترش و نوسازي صنايع ايران در اظهارات جالبي كه در نوع خود قابل توجه است اعلام كرده است كه بخش خصوصي توانايي خريد سهام شركت هاي خودروسازي سايپا و ايران خودرو را ندارد. وي اخيرا نيز اعلام كرده بود كه خودروسازي در ايران سودآور نيست و سود خودروسازي در ايران كمتر از ده درصد است.
اظهارات اخير وي در گفت وگو با خبرگزاري موج درمورد عدم توانايي تامين مالي بخش خصوصي براي خريد سهام دو شركت بزرگ خودروسازي كشور درحالي است كه تاكنون نيز همه معاملات بزرگ خصوصي سازي كه تاكنون انجام شده نيز بدون حضور بخش خصوصي و با مشاركت فعال نهادهاي وابسته به دولت ازجمله بانك ها و صنايع تحت پوشش دولت عملي شده است. نمونه آخر آن نيز خريد سهام 407 ميليارد توماني شركت دريايي صدرا از سوي كنسرسيومي از بانك هاي داخلي به رهبري شركت سرمايه گذاري بانك ملي است.
اينكه بخش خصوصي نمي تواند و يا تمايل ندارد در اين معاملات حضور يابد يكي از مشكلات خصوصي سازي در كشور است و جا دارد كه مسئولان مربوطه با فراهم كردن تسهيلات مالي و تضمين هاي لازم اين مانع را برطرف كنند.به همين دليل روند خصوصي سازي در ايران پيشتر از سوي يكي از مديران صنعت خودروسازي به عمومي سازي تشبيه شده بود و شايد تا مدت ها بخش خصوصي تمايلي به حضور فعال در اينگونه دادوستدها نداشته باشد.
روي ديگر اظهارات معاون سازمان گسترش آن است كه اين سازمان تمايلي به واگذاري اين شركت ها ندارد.
انحصار حاكم بر بازار خودرو كشور واگذاري حداقل يكي از شركت هاي يادشده حتي به بخش عمومي را الزامي مي كند تا شرايط حاكم بر اين صنعت مهم به گونه اي تغيير كند كه رشد و توسعه اين صنعت رقابتي و داخلي شود و منافع مصرف كنندگان نيز تامين شود.
البته اگر اراده واگذاري اين دو شركت وجود داشته باشد و شرايطي فراهم شود كه بخش خصوصي كشور با مشاركت سرمايه گذار خارجي يكي از اين دو شركت را خريداري كنند،گام مثبت تري براي ايجاد يك بازار رقابتي در صنعت خودرو كشور است.