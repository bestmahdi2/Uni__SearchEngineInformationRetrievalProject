برداشت خبرنگاران ايراني از عراق:
واقعيت اين نيست
نفيسه كوهنورد
سفر يك هفته اي هيات مطبوعاتي ايران به عراق كه به قصد بررسي اوضاع اين كشور از نزديك به ابتكار وزارت خارجه ايران انجام شد عصر سه شنبه به پايان رسيد. هر يك از ما كه پيش از سفر اوضاع عراق را تنها از خبر خبرگزاريهاي مختلف و يا صدا و سيماي جمهوري اسلامي ايران دنبال مي كرديم تصوراتمان نيز از وضعيت اين كشور اشغال شده در چارچوب اين اخبار و بعضا تحليلهاي روزنامه ها بود كه ديدار از شهرهاي عراق از جمله بغداد،  كربلا،نجف، سامرا،  تكريت،كركوك و سليمانيه به درك واقعي و لمس شرايط جديد عراق كمك بزرگي كرد. جالب آنكه تمامي خبرنگاران گروه اعزامي بر اين عقيده بودند كه تصويري كه تاكنون براي خود از وضع عراق ساخته بودند تفاوت بسياري با آنچه اكنون دريافتند دارد.
برخي دوستان ما نيز در اين باره در واپسين شب سفر به نمايندگي از ديگر اعضاي گروه با خبرگزاري جمهوري اسلامي ايران مستقر در بغداد مصاحبه اي انجام دادند كه شرح آن را مي خوانيد: 
دبير گروه بين الملل روزنامه «اعتماد» چاپ صبح تهران گفت: اوضاع عراق با آن چيزي كه در برخي رسانه ها در ايران مطرح مي شود تفاوت دارد و اين مساله باعث شده است كه بخش خصوصي ايران تمايلي به سرمايه گذاري نداشته باشد.
جلال خوش چهره گفت: امروز كه عراق بستر مناسبي براي رشد اقتصادي و سرمايه گذاري شركت هاي ايراني است، از منظري مورد بررسي قرار مي دهيم كه تصور همگان چيزي جز ناامني و بي ثباتي نيست.
وي در عين حال وجود برخي ناامني ها در عراق را رد نكرد و گفت: عراق پس از سقوط صدام يك دوره گذر را تجربه مي كند و طبيعي است كه در چنين شرايطي شاهد برخي تحركات از جمله اقدامات تروريستي در عراق باشيم.
اين روزنامه نگار ايراني افزود: تصور من از عراق اگر تنها از منظر برخي رسانه ها شكل مي گرفت، اين بود كه وارد كشوري مي شوم كه مردم در سنگرها به سر مي برند در حالي كه در اين سفر به خوبي مشاهده كردم كه زندگي عادي جريان دارد.
قاسمي خبرنگار روزنامه رسالت در خصوص اوضاع عراق گفت: ناامني ها در عراق و بويژه در شهر بغداد بيش از آن چيزي كه وجود دارد به طرز اغراق آميزي منعكس مي شود.
وي در پاسخ به اين سئوال كه اين فضا چه تاثيري در سرمايه گذاري بخش خصوصي ايران در عراق خواهد داشت، گفت: اين مساله موجب مي شود تا بخش خصوصي ايران فكر سرمايه گذاري در عراق را از سر خود بيرون كندو در واقع فرصت مناسبي از دست ايرانيان برود.
قاسمي اضافه كرد: در چنين شرايطي رقباي اقتصادي ايران، گوي سبقت در سرمايه گذاري در عراق را از شركت هاي ايراني خواهند ربود.
خبرنگار روزنامه رسالت با اشاره به فرصت ها و توانمنديهاي موجود براي كار اقتصادي در عراق گفت: رسانه هاي ايراني و بويژه صدا و سيما بايد تلاش كنند ضمن انتشار و انعكاس واقعيتها،زمينه حضور بخش خصوصي ايران در اقتصاد عراق را فراهم كنند.
كتايون مافي كه از روزنامه جام جم در قالب اين هيات مطبوعاتي به عراق سفر كرده بود،  در خصوص اوضاع اين كشور مي گويد: به نظر مي رسد در گزارش  هاي منتشر شده،  اوضاع ناامن تر ا ز آنچه كه هست، نشان داده مي شود.
وي مي افزايد: تاثير اين تصوير غيرواقعي، مانع از فعاليتهاي اقتصادي و حتي گسترش روابط فرهنگي و اجتماعي دو كشور مي شود.
خبرنگار روزنامه جام جم با اشاره به اشتياق زائران ايراني براي سفر به عتبات عاليات گفت كه مناسب است رسانه هاي خبري در زمينه مسائل اجتماعي و بويژه مسائل بهداشتي گزارش هايي را براي تنوير افكار عمومي تهيه كنند.
خبر نگار روزنامه اطلاعات گفت: عراق به خاطر برخورداري از جمعيت جوان و امكانات سرشار اقتصادي و منابع طبيعي مي تواند و ظرفيت آن را دارد كه به روي روزهاي پرشكوه لبخند بزند و ساخته شود.
عذرا وارسته خبرنگار خبرگزاري فارس نيز در اين خصوص اظهار داشت: در ايران تنها گفته مي شود كه عراق ناامن است و اين گونه وانمود مي شود كه عراق به دلايل ناامني و بي ثباتي هيچگونه فرصت اقتصادي ندارد.
«آرش خليل خانه» خبرنگار بخش سياسي روزنامه قدس نيز گفت: رسانه ها بايد ضمن ارائه گزارش از پيامدهاي منفي حضور اشغالگران، واقعيت جامعه عراق را براي تنوير افكار عمومي روشن سازند.
وي با اشاره به نقش تبليغات و اثرگذاري آن در عرصه هاي مختلف گفت: ترديد ندارم كه تصويري درست و واقع بينانه از عراق مي تواند در زمينه هاي سرمايه گذاري و تعاملات فرهنگي و اجتماعي ايران و عراق موثر باشد.