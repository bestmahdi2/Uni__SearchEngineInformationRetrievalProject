ارزش سهام خودرو به 57 هزار ميليارد ريال رسيد
گروه بورس: آخرين گزارش هاي دريافتي نشان مي دهد: ارزش سهام شركت هاي خودروسازي فعال در بورس تهران به 57 هزار ميليارد ريال رسيده است.
به گزارش خبرنگار ما در حال حاضر سايپا بزرگترين خودروساز بورس تهران محسوب مي شود، مهرماه پارسال ايران خودرو رتبه نخست را به خود اختصاص داده بود.
براساس اين گزارش در حالي كه ارزش سهام ايران خودرو طي يكسال گذشته 4500 ميليارد ريال كاهش يافته به ارزش بازار سايپا در بورس تهران 2200 ميليارد ريال افزوده شده است.
در حال حاضر ارزش سهام سايپا به قيمت هاي جاري بازار معادل 21 هزار و 535 ميليارد ريال برآورد مي شود.
اين شركت 5/5 درصد از كل ارزش بورس تهران را در اختيار دارد. ارزش بازار سايپا مهرماه سال گذشته فقط 5/4 درصد كل ارزش بورس را پوشش مي داد.
اما از سوي ديگر ايران خودرو كه كل سهامش مهرماه پارسال 19 هزار و 300 ميليارد ريال مي ارزيد در مهرماه امسال با ارزش بازاري معادل 14 هزار و 800 ميليارد ريال مواجه است.
ايران خودرو سال گذشته 5 درصد كل ارزش بازار سهام تهران را در اختيار داشت ولي اين ميزان در مهرماه جاري به 8/3 درصد كاهش يافت.
طبق آمار منتشر شده سهام شركت هاي خودروسازي در مهرماه امسال از جايگاه بهتري در بورس تهران برخوردار شده اند. به طوري كه سهم خودروسازان از كل ارزش بازار سهام از 7/13 درصد در مهرماه سال گذشته به 5/14 درصد در مهرماه امسال افزايش يافته است.
درگزارش آمده است: در بين خودروسازان فعال در بورس تهران گروه بهمن نيز از جمله شركت هايي بوده كه طي يكسال گذشته رشد ارزش بازار سهام خودرا تجربه كرده است.
ارزش بازار سهام اين شركت از 5 هزار ميليارد ريال در مهرماه پارسال به 7 هزار ميليارد ريال در مهرماه امسال افزايش يافته.
گروه بهمن در حال حاضر 8/1 درصد از كل ارزش بورس تهران را در اختيار خود گرفته است.
اين گزارش حاكي است: در دوره ياد شده شديدترين افت ارزش دارايي ها را سهامداران پارس خودرو تجربه كرده اند. اين شركت كه سال گذشته در بين خودروسازان بورس در جايگاه چهارم جاي داشت امسال به رتبه هفتم سقوط كرده، ارزش سهام پارس خودرو در اين مدت از 1/4 هزار ميليارد ريال به 2/2 هزار ميليارد ريال كاهش يافته و به اين ترتيب حدود 100 درصد افت ارزش بازار را به نمايش گذاشته است.
براساس اين گزارش توليدكنندگان خودروهاي كار نظير ايران خودرو ديزل، سايپا ديزل و زامياد در يكسال گذشته از وضعيت مناسبي برخوردار بوده اند، به طوري كه ارزش سهام خودرو ديزل در اين دوره از 2300 ميليارد ريال به چهار هزار ميليارد ريال و ارزش سايپا ديزل از 2500 ميليارد ريال به 3500 ميليارد ريال افزايش يافته ضمن اين كه بر ارزش بازار سهام زامياد 100 ميليارد ريال افزوده شده است.
در حال حاضر توليدكنندگان خودروهاي كار و وسايل نقليه سنگين 5/2 درصد از كل ارزش بازار سهام تهران را به خود اختصاص داده اند.