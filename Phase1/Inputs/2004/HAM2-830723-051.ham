بيت
دوباره مي رسم به عشق انتهاي خويشتن 
شروع مي شود دوباره ابتداي ما شدن 
و دوباره از عشق؛ آنچه آغاز است و راه است و انجام. انجامي در لامكان و لازمان كه كسي را ياراي دست يافتن نيست. راستي تا حالا از خودتان پرسيده ايد، چگونه است كه اين راه را نهايتي و اين دريا را آرامش ساحلي نيست؟
آنچه تمام مي شود به عشق ختم شده و آنچه آغاز مي شود با عشق آغاز شده و آنچه كه پويا و پايا به زندگي تداوم مي بخشد و در حركت است جز با اين انرژي توان ادامه نخواهد داشت. اين آنچه هايي كه نامشان رفت جزاصالت و خلوص طبيعي است كه چيز ديگري نمي توانند در بطن خويش داشته باشند والا چه حكايات بسياري كه هر روز و در هر شرايطي و در زندگي هر كسي شروع مي شود و ادامه مي يابد و به پايان مي رسد. اما اينكه چگونه مي شود اين عشق را در آنها جست و به رد آن رسيد؛ در يك كلام جاودانگي. هيچ پايداري و ماندگاري بدون يادگار عشق در صحنه وجود نخواهد بود. عدم گريبان لنگي بي احساس را خواهد گرفت و كجا تاب ايستايي و رويارويي با عشق را خواهد داشت؟ عشقي كه مي آفريند چگونه مي تواند خود معدوم شود؟ آنچه كه قدرت خلاقه دارد، خود خلق و وجود محض است.
راستي هر روز، روز عشق است و هر ساعت، ساعت احساساتي متعالي. كجا مي شود اين هستي را در قفس زمان و مكان و سالروز و دقيقه و... محبوس كرد. تجردي است كه عالم ماده را تحت سيطره خود دارد. پس هر روز را روز عشق كنيد و هر گفت  و فعل و حس را به دريايش بسپاريد. اما باز هم ناچارم از مولانا:
هرچه گويم عشق را شرح و بيان 
چون به عشق آيم خجل باشم از آن