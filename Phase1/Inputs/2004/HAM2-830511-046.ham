تازه  هاي دنياي رسانه ها
فقر، بيكاري و تبعيض بزرگترين سلاح كشتار جمعي
روزنامه هاي آمريكا دو روز پس از پايان كنوانسيون حزب دمكرات اين كشور، نكات مهم و جالب نطق ناطقين جلسات چهار روزه اين اجتماع را استخراج و به چاپ رسانده بودند تا در ذهن مردم اين كشور بماند. از جمله، جان كري(نامزد حزب)گفته بود:: قوي بودن چيزي وراي با خشونت حرف زدن است و جورج بوش تنها مي تواند با خشونت و تهديد سخن بگويد و چهره خشن به خود بگيرد. ما بايد اعتماد و اعتبار آمريكا را كه با جنگ غير ضروري عراق آسيب ديده است ترميم كنيم. تجربه جنگ ويتنام به من كه خودم در آن يك افسر دريايي بودم آموخت كه جنگ ارزان نيست. لذا نبايد بر پايه گزارش هاي نادرست و نيات شخصي به آن دست زد. ما از جنگ عراق چه نتيجه اي به دست آورده ايم؟ تا به امروز 900 كشته، 6000 مجروح، ميلياردها دلار هزينه، رسوايي، آبروريزي و بي اعتبار شدن در جهان و خريدن دشمن براي خود. جنگ وقتي لازم مي آيد كه راه ديگري براي رسيدن به مقصود باقي نمانده باشد. براي رسيدن به هدف، راه هاي متعدد وجود كه جنگ آخرين آنهاست. بوش با ورود مصرانه به جنگ عراق، آمريكا را از متحدان قديمي اش(فرانسه و آلمان)جدا ساخت. او از افراد و وسايلي كه در اختيار داشت براي پيش بيني وضعيت امروز استفاده نكرد. من سازمان هاي اطلاعاتي را اصلاح خواهم كرد. اين سازمان ها در خدمت منافع آمريكا هستند نه فرد، و سياست نبايد در كار آنها مداخله كند. هيچ مقامي نبايد بتواند سازمان هاي اطلاعاتي را مجبور به تحريف حقايق و دادن گزارش خلاف واقع كند. اين سازمان ها بايد شخصيت مستقل داشته باشند و آلت دست هيچ مقامي نباشند. كمپاني هاي بزرگ نبايد تنها سود خود را در نظر بگيرند، بايد به كشور و آينده آن هم بيانديشند. آنها با هدف سودجويي نبايد مشاغل را از آمريكا خارج كنند، آمريكاييان مردماني سختكوش هستند و شايسته وضعيتي بهتر، نه زندگي در بحران درماني و بعضاً خانه بدوشي. بوش به وضعيت محيط زيست در آمريكا توجه نكرده است كه مسئله روز است. از همه مهمتر اين بار اجازه داده نخواهد شد كه برخي آراء هدر رود. دنيس كوسينچ نماينده پارلماني اوهايو كه به نفع كري از نامزدي حزب انصراف داده بود گفته است: جورج بوش با ايجاد ترس و با فريب حكومت مي كند. او نمي داند كه فقر، بيكاري و تبعيض بزرگترين اسلحه كشتار جمعي است، و اينها در اينجا هستند و نه در عراق. شرپتون نامزد انصرافي ديگر نيز اظهار داشته است: حزب جمهوريخواه ما 32 ميليون سياهپوست را هدف قرار ندهد، آراء ما سياهپوستان براي فروش نيست، ما را نمي شود خريد.
براي وزير امنيت ملي آمريكا 15 هزار دلار حقوق در ماه كافي نيست
به گزارش ديروز روزنامه هاي آمريكا، تام ريج وزير امنيت ملي اين كشور اشاره به كناره گيري اش پس از انتخابات دوم نوامبر كرده است. وي به نزديكان خود گفته است كه پس از انجام انتخابات و اطمينان از برگزاري آن بدون خرابكاري القاعده، كناره گيري خواهد كرد، زيرا كه 175 هزار و 700 دلار حقوق سالانه اين مقام برايش كافي نيست و چون دو پسرش به دانشگاه خواهند رفت نياز به درآمد بيشتري دارد و مجبور است كه اين سمت را ترك و به كار غير دولتي بپردازد. ريج همچنين گفته است كه وزارت امنيت، شغلي استرس زا ست و در 58 سالگي نبايد خود را دچار استرس دائمي كند، چون برايش نمي ارزد. از روز برگزاري انتخابات تا پايان دوره رياست جمهوري 80 روز فاصله است كه تام ريج گفته است ممكن است اين فاصله را هم صبر نكند.
445 ميليارد دلار كسر بودجه يكساله!
اعلاميه كسر بودجه 445 ميليارد دلاري آمريكا براي سال جاري در صفحه اول شماره پريروز روزنامه هاي اين كشور انتشار يافته بود. اين روزنامه ها در پاراگراف دوم اين خبر نوشته بودند كه در آخرين سال رياست جمهوري كلينتون، دولت آمريكا نه تنها كسر بودجه نداشت، 262 ميليارد دلار هم مازاد داشت و تورم پايين آمده بود. نگراني اقتصادي ديگر كه روزنامه ها از آن خبر داده بودند اين بود كه رشد اقتصادي اين كشور در فصل بهار 3 درصد بود كه طبق پيش بيني بايد 3 و 8 دهم باشد.
مهاجرت يهوديان فرانسه به اسرائيل
رسانه هاي اروپا اين روزها پر است از گزارش هاي مهاجرت يهوديان فرانسه به اسرائيل و عكس هاي آنان در صف مسافران هواپيماها. اين روزنامه ها نوشته اند كه در پي تخريب و ونداليسم قبور يهوديان و مؤسسات عمومي مربوط به آنها از جمله كنيسه ها در فرانسه، نخست وزير اسرائيل آنان را ترغيب به مهاجرت كرده و دسته ـ دسته خاك فرانسه را ترك مي گويند. ترك خاك فرانسه دليل ترك تابعيت اين كشور نيست. فرانسه پانصد هزار يهودي و چهار ميليون مسلمان(عمدتاً عرب)دارد. گسترش احساسات ضد يهود در اروپاي غربي در پي تشديد جنگ و كشتار در فلسطين و مخصوصاً كار ديواركشي و انعكاس اين گزارش ها در رسانه ها افزايش يافته است.
مشخصات و آدرس اعراب و عرب تبارهاي آمريكا در دست وزارت امنيت
انجمن هاي عرب تبارهاي آمريكايي و سازمان هاي مدافع حقوق مدني شديداً به اين امر كه اداره سرشماري آمريكا آدرس و مشخصات اعراب و عرب تبار هاي اين كشور را در اختيار وزارت امنيت آمريكا قرار داده است اعتراض كرده اند. به اظهار اين انجمن ها، با اين عمل، عرب تبارها در فهرست كساني قرار گرفته اند كه در آمريكا بايد پاييده شوند. اين انجمن ها گفته اند كه در دوران جنگ جهاني دوم هم با ژاپني تبار هاي آمريكا،اول همين رفتار را كردند و سپس آنان را به داخل كمپ هاي محصور فرستادند تا احياناً براي ژاپن جاسوسي نكنند و با آن كشور ارتباط نداشته باشند.