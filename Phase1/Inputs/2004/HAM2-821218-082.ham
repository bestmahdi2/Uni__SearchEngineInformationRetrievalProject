ليگ برتر فوتبال ايران
استقلال و پاس روي دو خط موازي به سوي قهرماني پيش مي روند
گروه ورزشي: پاس و استقلال راه خود را از بقيه جدا كردند و حالا جدال براي قهرماني ميان اين دو تيم تقسيم شده است. هر دو تيم توان كافي براي رسيدن به اين مهم را دارند. پاس سنجيده تراز تمام تيم ها وارد ليگ شد، بدون تنش، با فرصت كافي، جذب مهره هاي جوان، باتجربه و تلفيق آنها و همچنين محور قراردادن خداداد عزيزي و حذف رقيب اصلي اش - رسول خطيبي كه هيچگاه در پاس نشد به درستي از توانايي هر دو استفاده لازم شود - باعث گرديد تا پاس گام به گام به سوي قهرماني قدم بردارد.
اعتماد به انديشه هاي مجيد جلالي به عنوان مرد اول يك تيم نيز تنها نياز به ايستادگي آجرلو در مقابل هيات مديره پاس داشت كه جواب داد. هرچند مجيد جلالي به عنوان يك كوچ قابليت هاي خود را نشان نداده بود - جلالي در تيم هايي مثل پيام گچ، منتخب نيروهاي مسلح و حتي تيم جوانان ايران انتظارات را برآورده نكرده بود - اما حمايت هاي مردان نظامي از او و همچنين امكانات منحصربه فرد و حرفه اي باشگاه پاس به او كمك كرد تا او با حداقل حاشيه روش هاي تئوري اش را پياده كند. پاس امروز به مصاف ابومسلم مي رود.
ابومسلم از هيچ منظر با پاس قابل مقايسه نيست اما فيروز كريمي را دارد كه اگر در روند مربيگري اش اسير حواشي نمي شد مي توانست در عرصه معلمي فضاي جديدي ايجاد كند اما حيف كه در دنياي اقتصادي امروز او به فوتبال و مربيگري ابتدا از دريچه  مادي نگاه كرد و بعد به زواياي ديگر پرداخت و شايد حق هم داشت.
پاس و ابومسلم مي توانند زيباترين بازي را برگزار كنند و حتي جنجالي ترين آنها را هردو تيم زيرنظر ناجا اداره مي شوند و متهم هستند كه شايد تباني كنند تا راه قهرماني پاس هموار شود اما مطمئنا در آخر بازي همه اين فرضيه را رد خواهند كرد.در ورزشگاه آزادي استقلال با خبر از نتيجه ديدار پاس و ابومسلم،  ميزبان فجرسپاسي است. استقلال رقابت هاي اين فصل را به فكر هر چيزي بود به جز قهرماني، حواشي بسيار، كسب مقام سوم، بدهي هاي سنگين، تركيب ناهمگون در هيات مديره، مشكلات به جامانده از مدير قبلي، حضور افرادي كه از جايگاه تماشاگران به بدنه باشگاه وصل شده بودند و در اندازه نام استقلال نبودند و... گوشه اي از مشكلات استقلال بود اما امير قلعه نويي با پاكسازي دروني تيم، استقلال را در صف مدعيان قرارداد تا اين تيم در ظاهر نفس بكشد. استقلال در شيراز از سد فجر گذشته بود اما حريف تيم جواني است كه برخلاف ديگر حريفان استقلال براي دقايق پاياني بازي نيز نقشه هاي تهاجمي دارد.
برنامه هفته بيست و دوم ليگ برتر فوتبال
دوشنبه 18/12/82
پاس تهران - ابومسلم خراسان، داور: رحيم رحيمي مقدمساعت 15‎/30
استقلال تهران - فجرسپاسي شيراز، داور: جلال مرادي ساعت 17‎/30