به انگيزه اقدام به خودكشي دو خواهر كه احتمال مي دادند به دانشگاه راه نيابند
هشدارهايي كه جدي گرفته نمي شوند
در اين كره خاكي هر روز هزاران نفر پاي به عرصه زندگاني مي گذارند و هزاران نفر آن را ترك مي گويند. تولد آغاز زندگي است و انسان ها از كودكي به نوجواني، جواني، ميانسالي و بالاخره كهنسالي مي رسند، در اين مسير چنانچه بيماري، سوانح و رويدادهاي غيرمترقبه و غيرقابل پيش بيني رشته حيات انسان ها را قطع نكند مي توان عمري طبيعي داشت، با اين وجود نوعي مرگ وجود دارد كه گاه از جانب انسان ها شخصاً انتخاب مي شود و هميشه هم با موفقيت همراه نيست. «خودكشي» پديده اي است كه همراه با پيشرفت تدريجي جوامع و تحول و دگرگوني ساختارها در حال حاضر رشد چشمگيري يافته و به رغم اهتمام و سعي جامعه شناسان و روانشناسان در تحديد و كنترل آن متأسفانه همچنان شاهد وقوع اين پديده تلخ در بسياري از جوامع مي باشيم، به طوري كه «كشور ژاپن در سال جاري با رشد 7 درصدي خودكشي، بالاترين رقم خودكشي را در سطح جهان به خود اختصاص داده است.»(1)آنچه در اين رابطه قابل تعمق مي باشد انگيزه هاي متفاوت افراد در اين اقدام عجولانه و نابخردانه است به  طوري كه دلايل خودكشي در مناطق شهري يا روستايي و يا در ميان كشورهاي پيشرفته و در حال توسعه همسان نمي باشد، در كشور ما ايران براساس آخرين آمار منتشر شده «در سال 1381 از مجموع 3431 نفر كه در شهرهاي مختلف ايران اقدام به خودكشي نموده اند 2351 نفر فوت شده اند و اين در حالي است كه در سال 1365 تعداد 484 نفر اقدام به خودكشي نموده اند كه هيچكدام منجر به فوت نشده است.»(2)براساس تحقيقات انجام شده اقدام به خودكشي افراد بخشي به مسايل درون خانواده ها و تنش ها و اضطراب هاي محيط خانه ها باز مي گردد و بخشي به جامعه خارج از خانواده و فشارها و مسايل بيروني مربوط مي شود لكن در مجموع خانواده و جامعه از يكديگر تأثير مي پذيرند و نمي توان اين دو مقوله را از يكديگر جدا نمود و مطالعه كرد. اخيراً در خبرها خوانديم «560 نفر از جوانان ما به دليل اضطراب ناشي از عدم قبولي در آزمون سراسري اقدام به خودكشي نموده اند كه احتمالاً تعدادي از اين افراد از مرگ نجات يافته اند و خبر غم انگيز تر خودكشي و مرگ دو خواهر است كه با خوردن ليوان هاي حاوي سم به زندگي خود پايان دادند.»(3)آنچه مسلم است جوانان تنها به دليل اضطراب و نگراني ناشي از احتمال مردد شدن در آزمون دانشگاه و قبل از اعلام نتايج در عنفوان جواني و در حالي كه بهره زيادي از زندگي نبرده بودند مرگ را شخصاً انتخاب كرده اند و اين واقعيتي است كه علاوه بر تأسف نياز به بررسي و كنكاش هاي روانشناسانه و عميق دارد. مطمئناً بخشي از اين نگراني ها از سوي بعضي از والدين و خانواده ها به اين جوانان تحميل شده است و اين سؤال را براي ما مطرح مي سازد كه آيا اين همه تحت فشار قرار دادن جوانان جهت راهيابي به مراكز دانشگاهي كه از سوي بعضي از خانواده ها اعمال مي شود واقعاً انگيزه هاي علم دوستي و عالم پروري دارد؟ به چه دليل تحصيل آن هم در رشته هايي بخصوص و از قبل تعيين شده تا اين حد مهم و حياتي هستند كه بايد به قيمت از دست دادن خود جوان بينجامد؟ از طرف ديگر سيستم آموزشي ما شبيه به قيف بالعكس شده به طوري كه ورود به آن بسيار سخت و مشكل مي باشد و خروج نوعاً راحت و سهل مي باشد در نتيجه ما امروز شاهد راهيابي بعضي از جوانان به دانشگاه هستيم كه پس از يكي دو سال شديداً دچار انفعال و دلسردي مي شوند و با اخذ، حداقل نمره و امتياز عاقبت تحصيل خود را به پايان مي رسانند. گرفتار شدن در ورطه هايي از اضطراب و دلهره آن هم براي ورود به مراكز علمي كه بايد با ذهن آرام و خاطر آسوده قدم به آنجا گذاشت موجب مي شود كه حتي در صورت موفقيت، جوان با كاهش توان و انرژي در آغاز تحصيل مواجه شود و مهم تر آن كه پس از ورود به دانشگاه متوجه مي شود آنچه وجود دارد با ذهنيات و ايده آل هايش فاصله قابل توجهي دارد و مجبور است به تدريج از آمال خود دور شود و با محيط نه چندان مطلوب و دلخواه خود را تطبيق دهد. چنانچه در آزمون ورودي هم موفق نشود زمين و آسمان را بر سر خود خراب شده مي پندارد و گاه با درصد بالايي از افسردگي و نااميدي اقدام به نابودي خود مي نمايد كه در بعضي موارد قابل برگشت و جبران نمي باشد. واقعاً راه حل را بايد در كجا جست وجو نمود؟ آنچه مي توان با يقين تأكيد كرد، ضرورت هشدار به خانواده هاست كه بايد بسيار منطقي و عاقلانه برخورد نمايند و به جاي سركوفت زدن و سرزنش جوانان نسبت به احتمال مردود شدن و يا به رخ كشيدن اقدام و دوستان ظاهراً موفق به دنبال راه هاي جايگزين باشند و به فرزندان خود تفهيم نمايند كه شعور و علم تنها در دانشگاه ها وجود ندارد و مي توان در ديگر مراكز علمي و غير رسمي هم موفق بود و از اين طريق وارد بازار كار و شغل مناسب شد. به نظر مي رسد مشكلات آموزشي كشور به اين زودي ها و با سهولت از ميان نمي روند و ناهمسويي و ناهماهنگي به خصوص در زمينه پذيرش دانشجو تا سالها ادامه يابد.در اين ميان خانواده ها وظيفه دارند با عمقي نگري و پرهيز از رفتارهاي افراط گونه، به نوعي كمبودهاي برنامه ريزي مسئولين را جبران نمايند و از وقوع چنين رويدادهاي غم انگيزي جلوگيري نمايند. اميدواريم حداقل مطالعه اينگونه خبرها هشداري جدي براي خانواده ها باشد معذالك در فصل برگزاري آزمون هاي مربوط به دانشگاه ها ما باز هم شاهد سهل انگاري هايي از اين دست هستيم كه به از دست دادن سرمايه هاي معنوي جامعه مي انجامد، بنابر اين مراكز آموزش عالي بايد به دنبال راهكارهايي جدي و قابل اجرا در اين رابطه باشند و حداكثر سعي خود را مبذول دارند تا از ابعاد وسيع اين تنش ها و اضطراب ها قبل و بعد از آزمون بكاهند و خانواده ها هم در رفتارهاي خود بازنگري نمايند و موفقيت در آزمون ها را آنچنان مهم و حياتي جلوه ندهند كه جوانان حتي قبل از برگزاري آزمون و يا پس از اعلام نتايج با درجه اي از افسردگي و نااميدي روحي مواجه شوند كه خود را در معرض نابودي قرار دهند. «براساس پژوهشي در دانشگاه فردوسي مشهد از 1000 دانشجوي جديد الورود 1/7% در معرض خطر بالاي خودكشي و 8/12% در معرض خطر متوسط مي باشند.»(4)و اين آمارها، اگر دقيق باشد، نگران كننده است و نشاندهنده اين واقعيت هستند كه دانشگاه هاي ما با جاذبه هاي فراوان خود كه قبل از ورود دارند عملاً نتوانسته اند رضايت مطلوب را در جوانان و حتي قبولشدگان ايجاد نمايند كه عميقاً قابل بررسي و كنكاش مي باشد. البته اين اميدواري وجود دارد كه خانواده ها و جوانان با توجه به ضعف ها و نقصان هاي موجود آموزشي و شيوه هاي قديمي پذيرش محتاطانه رفتار نمايند و اجازه ندهند يأس و نااميدي و يا تنش و دلهره به آرامش خانه هايشان خدشه وارد نمايد و از خود تأسف و دريغ برجاي  گذارند.
معصومه طاهري
منابع:
1- ايران، 4 مرداد 1383، ص 4
2- نيروي انتظامي جمهوري اسلامي ايران، معاونت طرح و برنامه و بودجه اداره آمار
3- همشهري 17 تير 1383، ص 23
4- ايران، 2 ارديبهشت 1383، ص 9