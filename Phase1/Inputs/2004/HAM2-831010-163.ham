حضرت  آيت الله خامنه اي:
بم بايد به گونه اي ساخته شود كه جلوه اي از زيبايي، سنت و استحكام گردد
فارس: رهبر معظم انقلاب اسلامي ظهر ديروز در ديدار رئيس بنياد مسكن و ستاد بازسازي بم و چند تن از دست اندركاران بازسازي شهر بم تأكيد كردند: بم را به گونه اي بسازيد كه ضمن تأمين نيازهاي مختلف مردم، جلوه اي از زيبايي، سنت و استحكام شود.
حضرت آيت الله خامنه اي با ابراز خرسندي از توجه دست اندركاران بازسازي بم به سه اصل «مشاركت مردم»،«حفظ هويت» و «استحكام ساخت و ساز بم» افزودند: اين شهر تاريخي بايد بر اساس همين قاعده صحيح و اساسي، كاملاً بازسازي شود.
حضرت آيت الله خامنه اي با اشاره به انتظار مردم بم براي تسريع در بازسازي اين شهر افزودند: بايد همه امكانات لازم را براي تحقق اين خواست مردم به كار گرفت.
ايشان افزايش امنيت اجتماعي و تأمين نيازهاي روحي و فرهنگي ساكنان بم را مهم برشمردند و افزودند: دستگاه هاي فكري، فرهنگي مي توانند در اين روند فعال شوند.
در اين ديدار، محمد سعيدي كيا رئيس ستاد بازسازي بم در گزارشي از روند بازسازي اين شهر گفت:  بم را با توجه به سه اصل مشاركت مردم،  هويت بم و استحكام در ساخت و ساز، دوباره مي سازيم.