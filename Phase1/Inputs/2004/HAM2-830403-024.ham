ستون ما
كلاهتان را قاضي كنيد
رضوانه اشرفي پور
شايد از ميان ضرب المثل ها و تكيه كلام هايي كه امروزه رايج است، بخش قابل توجهي به كلاه اختصاص داشته باشد.
حتمابراي يكبار هم كه شده به كسي گفته ايم «كلاه بردار» يا «كلاه گذار» و يا چيزي مثل اين. يا اگر دوستي، رفيقي در معرض خطر بوده، به او گفته ايم: «مواظب باش تا كلاهت را باد نبرد» و يا «كلاهمان توي هم نرود» يا «كلاهش پشمي ندارد» و يا...
اما چرا اينقدر، اين پوشاكي كه امروز چندان مورد استفاده نيست بر زبان ما است و دهان به دهان مي چرخد و از تب و تاب نمي افتد.
اگر كمي دقت كنيم و اگر سري به روزهاي نه چندان دور گذشته بزنيم، متوجه مي شويم اين وسيله پوششي تا چه پايه در ميان گذشتگان ما داراي ارزش و اهميت بود. در روزهاي پشت سر، مردم آن اندازه كه به كلاه اهميت مي دادند، به هيچ وسيله ديگري تعلق خاطر نداشتند.از آنجا كه كلاه مخصوص پوشاندن سر بود، داراي اهميت بود. چرا كه بسياري از مردم سر را اشرف اعضاي بدن مي دانستند و تكريم و تجليل بسياري براي آن قايل بودند.
از روزهاي باستان و همان روزهاي آغازين تاريخ، ايرانيان، همواره از اين وسيله استفاده مي كردند. آنها از اينكه سرشان بي حجاب باشد، نگران بودند. حتي اگر كسي براي خريد كلاه پولي نداشت، پارچه اي را فراهم مي كرد و آن را بر روي سرش مي نهاد. اما انگار رضاخان در جريان كشف حجاب به يكباره هم چادر از سر زنان برداشت و هم كلاه از سر مردان. اين انقلاب مثلا مدرن او به يكباره بسياري از ارزش ها و سنت ها را از ميان برد.
شايد اگر در روزهايي دور، مردي بدون كلاه به خيابان مي آمد، چنان هياهو و جنجالي برمي خاست كه انگار آخرالزمان شده. اما حالا هيچ كس كلاهي بر سر ندارد.اگر هم اهميتي از كلاه و كلاهدوزي باقي مانده، همين ضرب المثل هايي است كه هر روزه دهان به دهان مي چرخد و مفاهيم بسياري را منتقل مي كند. امروزه ديگر كلاه را نبايد بالاي سر مردم جست. بلكه تنها در دهان ها نشاني از آن باقي است. اگر موافق اين سخنان نيستيد، شما كلاهتان را قاضي كنيد.