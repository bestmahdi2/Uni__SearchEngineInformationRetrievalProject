ستاد ويژه پيشگيري از جرم كشور آغاز به كار مي كند
فارس: دادستان كل كشور از فعاليت مجدد ستاد ويژه پيشگيري از جرم در دوره جديد با مسئوليت دادستان كل كشور خبر داد. قربانعلي دري نجف آبادي ديروز در حاشيه جلسه هيات عمومي  ديوان عالي كشور در پاسخ به سئوال خبرنگاران ضمن اظهار تاسف از جنايات وحشيانه پاكدشت آنرا موجب هوشياري دستگاه هاي امنيتي، اطلاعاتي، انتظامي، قضائي و مردم عنوان كرد. وي با بيان اين كه گزارش هيات پنج نفره نشان از قصور همه دستگاه هاست، گفت: درجات قصور با يكديگر فرق مي كند. وي افزود: با گزارشي كه تهيه شده هر كس در اين رابطه قصوري داشته باشد، پيگيري و تحويل مراجع ذي صلاح شود. دادستان كل كشور حادثه پاكدشت را قابل دفاع ندانست و گفت: اميدوارم تا پايان اين هفته دادگاه مربوط به حادثه پاكدشت تشكيل و پرونده مورد رسيدگي قرار گيرد. دادستان كل كشور اظهار داشت: رئيس قوه قضائيه دستور دادند تا ستاد ويژه مبارزه با جرايم را فعال كنيم كه در دوره جديد اين مسئوليت به عهده بنده گذاشته شده است كه مقدمات كار فراهم شده و اميدواريم ظرف يك ماه آينده به نتيجه برسد. وي در خصوص نتيجه پرونده دانشگاه هاوايي گفت: اين دانشگاه هيچ ارتباطي با دانشگاه هاوايي جهاني ندارد و آنها اعلام كرده اند كه هيچ تضميني در رابطه با به رسميت شناختن دانشكده هايي كه اقدام به ايجاد نمايندگي در كشورهاي مقصد مي كنند، ندارند. وي گفت: اصل فعاليت اين موسسه غير مجاز بوده و مدارك ارايه شده با اين كيفيت نيز از اعتبار ساقط است و مبنايي براي استخدام و عضويت در هيات علمي ندارد. دري نجف آبادي اظهار داشت: اين پرونده در دادسراي تهران در حال پيگيري است.