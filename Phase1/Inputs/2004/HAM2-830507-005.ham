نامه خوانندگان
گله از منطقه برق هفت تير
اهالي و ساكنين كوچه شهيد زارع واقع در ابتداي خيابان شهيد موسوي(حافظ)در منطقه بيسيم  نجف آباد، پس از سالها تحمل نوسانات شديد جريان برق و قطع مكرر آن براي ساعات متوالي كه منجر به سوختن و خرابي تعداد كثيري از دستگاه هاي برقي شده. در سالي كه به نام پاسخگويي به مردم و تكريم ارباب رجوع ناميده شده است، انتظار برخوردهاي موهن و غير مؤدبانه همكاران مختلف آن واحد(به جاي تلاش براي حل دائمي مشكل خود و يا لااقل، همدلي ظاهري با شهروندان)دريافت پاسخ هاي تلفني - حضوري تند و غيرمعمول و پاسكاري ميان واحدهاي مختلف اداري را نداريم. به همين دليل اهالي كوچه زارع  درخواست مكتوب كردن مجدد براي مشكلي كه همكاران شما به طور شبانه روزي در جريان كامل جزئيات آن هستند و... را در راستاي پاسخگويي منطقي و تلاش براي حل ريشه اي مشكل ارزيابي نمي كنند.
باوجود تمام دوندگي ها، پيگيري ها، تماس هاي حضوري و تلفني و خستگي مفرط ناشي از بي ثمر بودن آنها، اهالي كوچه يكبار ديگر و البته براي آخرين بار، بدين وسيله تقاضاي اكيد خود را براي تخصيص هرچه سريعتر بودجه مورد نياز از طرف منطقه برق هفت تير جهت نصب تجهيزات مناسب و با ظرفيت مكفي به منظور برطرف ساختن كامل و ريشه ا ي مشكل تا پيش از تشديد و به اوج رسيدن گرماي تابستان و به تبع آن افزايش مصرف برق تقديم داشته و صميمانه اميدوارند كه باتوجه جدي و اكيد آن مقام محترم و ساير مسؤولين محترم برق منطقه، شاهد حل فوري معضل فوق الذكر شوند.
بديهي است كه باتوجه به استمرار مشكل طي سال ها، خرابي مكرر دستگاه هاي برقي و فشار رواني ناشي از نگراني از نوسانات بي پايان و متوالي برق كوچه و...، اهالي كوچه به جاي دلخوش كردن به وعده جبران  خسارات ناشي از سوختن دستگاه ها(كه در قبال فرسودگي اعصاب و استرس غروب هاي دلگير، تاريك و يا حداقل كم نور و كم سوي منازل خود و روشن نشدن ابتدايي ترين دستگاه هاي برقي خود مثل تلويزيون و يخچال، بسيار ناچيز و حتي توهينآميز است)، حق طبيعي خود براي طرح موضوع در مراجع قانوني و پيگيري حقوقي موضوع و نيز تظلم و دادخواهي نزد كليه مسؤولين نظام را در صورت حل نشدن مشكل محفوظ مي دانند.
اهالي و ساكنين كوچه شهيد زارع