يادداشت
يادواره قربانيان
فردا «اول آذر» روز جهاني يادواره قربانيان حوادث راه ها نام گرفته است. سه پارامتر انسان، جاده و وسيله نقليه از عوامل تاثيرگذار در بروز حوادث جاده اي هستند و در اين ميان سهم عوامل انساني در بروز حوادث جاده اي در ايران 75 درصد است.
اهميت اين موضوع زماني افزايش مي يابد كه بدانيم هر سال حوادث جاده اي جان يك ميليون و 200 هزار نفر را در جاده ها مي گيرد و 90 درصد اين مرگ و ميرها به كشورهاي در حال توسعه اختصاص دارد؛ همان هايي كه اغلب شان حتي توان مالي خريد خودرو را نيز ندارند، بار اقتصادي ناشي از هزينه هاي حوادث جاده اي نزديك به يكصدميليارد دلار، يعني دوبرابر كمك هاي سالانه به كشورهاي در حال توسعه برآورد شده است. به استناد آمارهاي موجود استفاده نكردن از كمربند ايمني يكي از عوامل منشعب از نقش رانندگان در مرگ ومير جاده ها است. نتيجه اينكه بستن اصولي كمربند خطر مرگ ومير در سانحه هاي رانندگي را تا 61 درصد كاهش مي دهد، اين موضوع زماني اهميت بيشتري مي يابد كه بدانيم براساس يافته هاي پژوهشي مردان جوان كمتر تمايل به بستن كمربند ايمني دارند و سانحه بيشتر به سراغ آن ها مي آيد، همان ها كه به عنوان نيروهاي مولد و تاثيرگذار در حوزه اقتصاد عمومي و خانوادگي نقش آفرينند.
نكته:روز جهاني يادواره قربانيان حوادث راه ها يادآوري اين نكته است كه حوادث جاده اي تا حد زيادي قابل پيش بيني و پيشگيري هستند و راهكارهاي موثر و سياستگذاري دولت همراه با آموزشهاي لازم و رعايت قوانين و مقررات رانندگي باعث كاهش جدي حوادث جاده اي در كشورهاي صنعتي شده است. توجه به تجهيزات ايمني مانند كمربند ايمني، كلاه ايمني، طراحي مجدد راه ها و معابر،  بازنگري و اصلاح قوانين و ايجاد و تقويت فرهنگ ترافيك از جمله عوامل مهم تاثير گذار كاهش حوادث جاده اي در ايران است.
عباس اسدي