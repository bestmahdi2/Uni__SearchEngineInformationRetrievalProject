دكتر شكيب استاد زلزله شناسي و عضو شوراي شهر تهران در گفتگو با همشهري:
پيش بيني زلزله در تهران علمي نيست
كارشناسان قاطعانه مي گويند هيچ ارتباطي بين زلزله مازندران و گسل هاي زلزله خيز تهران وجود ندارد
گروه شهري: ديروز يكي از خبرگزاري ها به نقل از يك گروه محقق چيني خبري را منتشر كرد با اين مضمون كه احتمال وقوع زلزله اي شديد طي هفته هاي آينده در تهران وجود دارد. اين درحالي است كه كارشناسان معتبر بين المللي هميشه تأكيد كرده اند كه روش هاي علمي كنوني امكان پيش بيني وقوع زلزله را ندارند. خبرنگار ما، در اين باره گفت وگويي با دكتر حمزه شكيب،عضو شوراي شهر تهران، كارشناس مهندسي زلزله و استاد دانشگاه انجام داد.
وي با اشاره به سوابق زلزله هاي بزرگ تاريخ اشاره كرد كه هيچ مرجع علمي در جهان كه بتواند زمان، مكان و شدت وقوع يك زلزله را پيش بيني كند وجود ندارد و هيچكدام از مراجع علمي معتبر جهان نيز هرگز ادعا نكرده اند كه مي توانند وقوع زلزله را به طور دقيق پيش بيني كنند.
وي اضافه كرد البته مجموعه اي از نشانگرها وجود دارد كه با بررسي آنها مي توان دريافت كه احتمال وقوع زلزله در يك منطقه بيشتر شده است، يا كمتر، كه از جمله آنها مي توان به برررسي تنش هاي درون زمين، تغييرات سطح آب، تغييرات دما و يا تغييرات جوي اشاره كرد، اما حتي به فرض دلالت همه نشانگرهاي فوق، تشديد امكان وقوع زلزله باز هم ممكن نيست كه حتي بتوان يكي از سه مؤلفه مهم، يعني زمان، مكان و شدت زلزله احتمالي را پيش بيني كرد.
عضو شوراي شهر تهران اشاره كرد كه البته فقط يك بار يك مؤسسه تحقيقاتي در چين وقوع زلزله در يكي از شهرهاي اين كشور را پيش بيني كرد، اما جالب است كه پيش آن پيش بيني شش ماه قبل اين مؤسسه درباره وقوع زلزله در اين شهر، با وجود ولوله اي كه برانگيخته بود، به وقوع نپيوسته و نيز زلزله اي را كه دو سال بعد در همان شهر رخ داد نيز آن مؤسسه نتوانست پيش بيني كند، به همين خاطر كارشناسان بين المللي تنها موردي را كه زلزله از قبل پيش بيني شده بود، اتفاقي و يك تجربه نه چندان قابل استناد علمي ارزيابي كردند.
دكتر شكيب افزود: گروهي كه مدعي احتمال وقوع زلزله در تهران شده اند طي روزهاي اخير توسط شماري از كارشناسان زبده و همچنين مركز مديريت بحران شهر تهران و نيز نمايندگان شوراي شهر تهران مورد پرس وجو قرار گرفتند كه بلافاصله ادعاي خود را تكذيب كرده و آن را صرفا يك بحث تحقيقاتي عنوان كردند كه قطعا ارزش اجرايي ندارد و نبايد واكنشي را ميان مردم و مسئولان برانگيزد. وي افزود: مسئول اين گروه خود نيز از انتشار خبر مذكور در سطح جامعه ابراز تعجب كرد.
دكتر شكيب تأكيد كرد البته ترديدي نيست كه تهران يك شهر زلزله خيز است و احتمال وقوع زلزله در آن هرگز قابل انكار نيست، اما هيچكس نمي تواند بگويد اين زلزله اكنون خواهد آمد، هفته بعد، سال بعد، يا صد سال بعد. دكتر شكيب در پاسخ به اين سئوال كه آيا وقوع زلزله اخير در بلده مي تواند به تشديد امكان زلزله در تهران منجر شود، گفت گسلي كه زلزله مذكور را ايجاد كرد هيچ ارتباط زمين شناختي با شهر تهران ندارد، آن گسل در فاصله 70 كيلومتري تهران قرار داشته و به موازات گسل هاي همين شهر است، از اين نظر تنش در آن هيچ تأثيري بر گسل هاي شهر تهران نمي گذارد. به همين خاطر وقوع زلزله در بلده مطلقا نمي تواند باعث احتمال وقوع زلزله در تهران شود، به واقع هم اكنون در تهران همانقدر امكان زلزله وجود دارد كه هفته پيش يا سال پيش.