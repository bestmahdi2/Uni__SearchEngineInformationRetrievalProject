مخبر كميسيون صنايع و معادن مجلس شوراي اسلامي:
طرح تحقيق و تفحص از صنايع خودروسازي هفته آينده تقديم هيأت رئيسه مجلس مي شود
گروه اقتصادي: پس از گزارش تحقيق و تفحص از صنايع خودروسازي كشور كه در اواخر دوره ششم مجلس شوراي اسلامي مطرح شد، نمايندگان دوره هفتم مجلس نيز خواستار انجام اين تحقيق و تفحص به شكل كامل و جامع تر شدند. با وجود اين اهتمام هنوز گزارش تحقيق و تفحص مجلس شوراي اسلامي در كميسيون صنايع و معادن مجلس مورد بررسي قرار نگرفته و حتي برخي از درخواست كنندگان اين طرح اعلام كرده اند كه روند تحقيق و تفحص صنعت خودرو با مقاومت هاي جدي روبرو است.
احمد مهدوي ابهري در گفت وگو با خبرنگار ما اعلام كرد: در صورت پيگيري درخواست كنندگان تحقيق و تفحص از صنايع خودروسازي اين طرح در هفته جاري در كميسيون صنايع و معادن بررسي و هفته آينده تقديم هيأت رئيسه مجلس مي شود.
مخبر كميسيون صنايع و معادن مجلس شوراي اسلامي در خصوص علل طولاني شدن طرح تحقيق و تفحص مجلس هفتم از صنايع خودروسازي گفت: در خصوص تحقيق و تفحص قبلي از صنايع خودروسازي كه روزهاي پاياني مجلس ششم مطرح شد ديدگاه هاي متفاوتي وجود دارد و برخي از نمايندگان معتقدند اگر اين تحقيق و تفحص درست بود، چرا موارد مطرح شده در اين گزارش پيگيري نمي شود. اين در حالي است كه عده اي ديگر از نمايندگان تحقيق و تفحص قبلي را كامل نمي دانند و معتقد به انجام تحقيق و تفحص دوباره بر پايه اطلاعات كامل و جامع تر هستند. اين مسايل موجب معطل ماندن طرح تحقيق و تفحص نمايندگان مجلس هفتم از صنايع خودروسازي در كميسيون صنايع و معادن مجلس شده است.
وي افزود: بايد ارائه دهندگان طرح تحقيق و تفحص پيگيري بيشتري براي انجام اين كار داشته باشند چرا كه گرچه اين گزارش به كميسيون صنايع و معادن ارسال شده اما هنوز در دستور كار اين كميسيون قرار نگرفته است. اگر اين گزارش در هفته جاري در دستور كار كميسيون قرار گرفته و كار بررسي آن خاتمه يابد در هفته آينده تقديم هيأت رئيسه مجلس مي شود.
همچنين حميدرضا كاتوزيان نماينده مردم تهران در مجلس شوراي اسلامي نيز با اعلام اين كه طرح تحقيق و تفحص از صنايع خودروسازي كشور با امضاي 130 نماينده مجلس به كميسيون صنايع و معادن ارسال شده است، گفت: اين طرح بزودي در كميسيون مذكور بررسي شده و به هيأت رئيسه مجلس شوراي اسلامي تقديم خواهد شد.