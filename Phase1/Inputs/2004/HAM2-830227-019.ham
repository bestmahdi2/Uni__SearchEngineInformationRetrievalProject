ايستگاه مد
هريك از ديگري خيره كننده تر مي نمايد، زرد، سرخ، صورتي، سبز، آبي، بنفش و صدها رنگ تركيبي ديگر همراه با سليقه هاي مختلف دوخت و دوز كه فرهنگ پربار و پررنگي را به نمايش گذاشته اند.
زن كرمانجي ملبس به «شليته» و يك روسري ويژه به نام «ياشار»، هنر دوزندگي شمال خراسان را به نمايش مي گذارد. لباس با 30 متر پارچه و پرچين هاي زياد كه دست كم 90 هزار تومان هزينه دارد. زن بختياري با روسري معروفش «مي نا» درباره پيشاني بند «لچك ريالي» توضيح مي دهد. آنسوتر لباس قاسم آبادي متعلق به زنان تالش جلب نظر مي كند.
سرزمين يكرنگ و سبزشمال در خصوص لباس زنانه خيال يكرنگي ندارد. از شهري به شهر ديگر، مدل و رنگ لباس عوض مي شود. شرق گيلان با غرب آن تفاوت دارد، مازندران جور ديگري است و تركمن هاي استان گلستان هم براي خود سليقه اي متفاوت دارند. لباس شمالي ها به نسبت مناطق كويري ارزان تر است؛ بين 6 تا12 متر پارچه و قيمتي در حدود 20تا 100 هزار تومان دارد اما لباس زن تركمني به نام «دن» اگر از ابريشم باشد، به 600 هزارتومان هم مي رسد.
در فرهنگ تركمني، رنگ لباس به ويژه در نوع مردانه آن، معناي خاصي دارد. براي نمونه مردان تركمن تاسن بلوغ يك رنگ مي پوشند، پس از آن تا شب ازدواج رنگ ديگري اختيار مي كنند. با تولد فرزند اول، رنگ لباس عوض مي شود و تاچهل سالگي ثابت مي ماند پس از آن تا 63 سالگي رنگ ديگري مي پوشند و از 63 سال به بالا باز هم رنگ لباس عوض مي شود. مردي كه به سن پيامبر اكرم(ص)يعني 63 سالگي برسد، برايش جشن «آق قويون» يا بره سفيد مي گيرند.
سرزمين كردستان همانند شمال ايران رنگارنگي فراواني در زمينه لباس دارد كه آن را بيشتر درنوع زنانه بروز مي دهد. لباس هاي كردي كمترين پارچه ممكن را لازم دارند، در حدود 5/3 متر و قيمت آنها از 15 تا100 هزار تومان متغير است. بوكان و مهاباد از نظر اصالت معروف ترند با اين وجود در ساير نقاط تنوع زيادي به چشم مي خورد، از جمله مدل هايي مانند سنندجي يا سليمانيه، ديار بكر، سقزي يا مهابادي، بادينان وجوانرود. بالاتر از سرزمين كردها، عشاير آذري زبان گونه ديگري از لباس زن ايراني را به نمايش مي گذارند و قشقايي هاي همزبان با ايشان - ساكن در جنوب استان فارس - جور ديگري از لباس هاي زيباي عشايري را بر تن دارند. لباس زنان قشقايي بين 8 تا16 متر پارچه لازم دارد و قيمت آن گاه به 200 هزار تومان هم مي رسد.
ساد ه ترين و ارزان ترين لباس هاي سنتي را زنان بلوچ  بر تن دارند. 8 متر پارچه با قيمت حدود 35 هزار تومان كل ماجراست اما در لرستان لباس هاي زنانه و مردانه تنوع رنگ بسياري دارند. لباس مردانه لري به «شال و سه تره» معروف است نوع فاخري از آن هم وجود دارد كه فقط شعرا و سرداران قوم لر بر تن مي كنند.
«فرامون» نام لباس زنان عشاير كرماني است. 18 متر پارچه دارد و قيمتش حدود 100 هزار تومان است. امروزه فقط در عروسي ها مي پوشند، اما زن ابيانه اي اگر ساكن ابيانه باشد، هميشه لباس زيبا و منحصر به فردش را مي پوشد. ابيانه روستايي چند صد نفره در نزديكي كاشان است و با اينكه مردمان منطقه يك قوم به حساب نمي آيند، اما به طرز شگفت انگيزي ماهيت قومي دارند. نمونه اش لباس فاخر و زيباي زنان ابيانه اي است كه ريشه اش به دوران صفويه باز مي گردد.
جشنواره فرهنگ استان ها در كوي دانشگاه تهران، نمايشگاهي از لباس هاي زن ايراني با تنوع حيرت انگيز را به نمايش گذاشت.