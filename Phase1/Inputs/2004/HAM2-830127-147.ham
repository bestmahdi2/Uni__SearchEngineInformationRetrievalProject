گفت و گو
با فرج علي پور در سرسراي هتل گواشير كرمان دستمزد گروه هاي نواحي را با دستمزد گروه هاي سنتي مقايسه كنيد
مريم جباري
درآمد: فرج علي پور در ميان نوازندگان كمانچه نامي آشنا و صاحب اعتبار است. وي از همان اوان كودكي و نوجواني به موسيقي روي آورد و در خطه هنرپرور لرستان روح و روانش را با نغمه ها و ملودي هاي اين منطقه درآميخت. امروزه، علي پور آموزه هايش را با فرزندانش قسمت كرده و آنها را نيز به اين وادي كشانده است.
- از سال هاي كودكي ام علاقمند به ساز و موسيقي بودم. موسيقي در رگ و خون ما ريشه دارد، تمامي طايفه ما نوازنده بودند و همين امر سبب شد تا از بچگي به صداي ساز علاقه پيدا كنم به نحوي كه در كلاس اول كمانچه را به خوبي مي نواختم.
* نزد چه استاداني آموزش ديديد؟
- استادي نداشتم، يادگيري بيشتر به صورت شنيداري بود، از طريق گرام صداي نواختن ساز را مي شنيدم و به خاطر مي سپردم. در واقع به صورت تجربي و گوشي تكنيك هاي نوازندگي كمانچه را فرا گرفتم.
* كمانچه از سازهاي متداول و قديمي لرستان است؟
- بله! كمانچه بيش از 50 سال است كه در بين مردم لرستان به عنوان ساز محلي جا افتاده است و اكثر مردم لرستان اين ساز را در خانه هايشان دارند.
* معمولاً چه قطعه هايي در منطقه لرستان از معروفيت افزون تري برخوردارند؟
- قطعات موسيقي مقامي، كه آوازهايشان بسيار معروف است. از جمله، لري علي سونه، عزيز بكي، ساري خواني، شاهنامه خواني، خسرو و شيرين، نظامي خواني، كه در بين اين آوازها علي سونه يا علي دوستي بيشتر در بين مردم رواج دارد.
* موسيقي عزايي هم با كمانچه نواخته مي شود؟
- با كمانچه هم نواخته مي شود، اما بيشتر با سرنا و دهل نواخته مي شود.
* چرا؟
- به نظرم به خاطر صداي رسايي كه سرنا دارد و از قديم هم موسيقي عزا و سوگ را با سرنا مي نواختند.
* چند قطعه كه در مراسم سوگ و عزا نواخته مي شود را نام ببريد؟
- شيوني، جنگه را، رارا، چمريونه. البته به مجموع اين آوازها چمريونه مي گويند.
* چمريونه هم از آوازهاي خاص لرستان است؟
- بيشتر در شمال و شمال غرب لرستان بين لك زبانان رايج است.
* قطعه هايي كه شما از آن نام برديد فقط با سرنا نواخته مي شود؟
- بله.
* چه قطعاتي را در موسيقي عزا با كمانچه مي نوازند؟
- مقام مويه را با كمانچه مي زنند و حتي گاهي اوقات بدون ساز هم خوانده مي شود.
* به جز موسيقي آواز و عزا موسيقي ترانه هم در لرستان رايج است؟
- بله. موسيقي كار و كوشش و رقص، ترانه هاي عاشقانه و ترانه هاي رزمي مثل دايه دايه و تفنگ، مرشد خوان يا(مرشدخو)جزو موسيقي ترانه هاي لرستان هستند.
* آقاي علي پور، فرزندان شما هم وارد عرصه موسيقي شدند؟ كمي از آنها بگوييد.
- بله! دو پسرم نوازنده كمانچه هستند و يكي از دخترانم سه تار و ديگري سنتور مي نوازد. همسرم نوازنده نيست ولي مشوق و شنونده خوبي است.
* اعضاي گروه چند نفرند؟
- 4 نفر. آقاي محسن زهرايي(نوازنده تار و تنبك)، ماني آقاملايي(نوازنده تار)،  ميلاد علي پور (نوازنده دف)،  خودم هم كمانچه مي نوازم و خواننده و سرپرست گروه هستم.
* چه قطعاتي را در جشنواره اجرا مي كنيد؟
- يكسري قطعات حماسي، عاشقانه و عرفاني.
* چندمين بار است كه در جشنواره موسيقي نواحي شركت مي كنيد؟
- در جشنواره هاي فجر به دفعات متعددي شركت كرديم وچندين بار مقام اول را كسب كرديم ولي در جشنواره موسيقي نواحي اولين بار است كه شركت مي كنم.
* نظرتان درباره نحوه برگزاري اين جشنواره ها چيست؟
- به نظر مي رسد، روز به روز از تعداد هنرمندان برجسته كاسته مي شود و اين جشنواره ها به صورت خلاصه برگزار مي شود، من مخالف حضور جوانان در عرصه موسيقي و حضور در جشنواره ها نيستم اما بايد بپذيريم كه نبايد از حضور هنرمندان برجسته در اين جشنواره ها غافل شويم.
مسئله ديگري كه بايد به آن اشاره كنم، بي توجهي به مسائل مالي و تبعيض بين موسيقي سنتي و محلي است. متأسفانه هزينه بسيار اندكي به گروه هاي نوازنده موسيقي محلي پرداخت مي شود، در حالي كه به نظر بنده موسيقي محلي پايه موسيقي سنتي است و اين نوع حركت در جشنواره ها نوعي تبعيض بين موسيقي سنتي و محلي و بها دادن بيشتر به موسيقي سنتي است تا محلي.
* سخن آخر...؟
- ايجاد جشنواره ها و برنامه ها در اين زمينه نيازمند سيستم و مديريت دقيق است. مديريت قوي و بهادادن به هنرمندان تأثير بسزايي در اشاعه موسيقي، چه سنتي و چه محلي و... دارد.