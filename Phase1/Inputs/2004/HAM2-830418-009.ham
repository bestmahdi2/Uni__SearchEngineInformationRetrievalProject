كمپاني هاي سيگار خارجي چگونه به ايران آمدند!
بيگانگان در شهر
ايراني ها پارسال، 51 ميليارد نخ سيگار دود كردند. مسوولان برآورد مي  كنند، امسال اين رقم به 53 ميليارد نخ برسدتا پيش از سال 80 يعني سالي كه طرح مبارزه با قاچاق سيگار تدوين شد، 75 درصد سيگار مصرفي مردم از طريق قاچاق تامين مي  شد
سهيلا بيگلرخاني 
سالانه 51 ميليارد نخ سيگار دود مي  كنيم كه حدود 42 ميليارد آن سيگارهاي خارجي و 9 ميليارد آن هم سيگارهاي وطني است.
اگر تا ديروز ورود كنت، دانهيل، مونتانا، پال مال، وينستون، مگنا و... ممنوع بود امروز نه تنها ممنوعيتي وجود ندارد، بلكه صاحبان اين كمپاني ها در تهران نمايندگي رسمي دارند. شركت هايي مثل« b.a.t»،« g.t.i،« kt شandj »، «كنكوردتوباكو»، «آلكاديس» و... اما چه اتفاقي افتاد كه پاي آنها به ايران باز شد؟! اين بار نه قاچاقي بلكه رسمي، رسمي و به گفته مسوولان شركت دخانيات، اين شركت ها هر عملي كه انجام مي  دهند «ما از آن خبر داريم».
حالا كه به رغم اين همه توصيه، سيگاري ها مي  كشند، پس بهتر است مرغوبش را بكشند. اما توجيه شركت دخانيات و سازمان بازرسي و نظارت كشور براي اجراي طرح مبارزه با قاچاق سيگار چنين چيزي نبود، بلكه قصد،كاناليزه كردن واردات سيگار و در نتيجه قانوني كردن آن بود. «حالا كه مردم به سيگار خارجي علاقه مندند، چرا اين كالا به شكل قانوني وارد نشود؟»
طرح مبارزه با قاچاق سيگار فارغ از نوع كالا،(كالايي مهلك)كاملا با قواعد اقتصادي، طراحي و به اجرا درآمد و البته كه اين طرح بازخورد اقتصادي قابل توجهي نيز در پي داشت.
نامه وزرا
كاهش قاچاق سيگار و افزايش درآمد دولت از واردات سيگار، وزراي صنايع و معادن و بازرگاني(جهانگيري وشريعتمداري)را برآن داشت كه در نامه اي به رئيس جمهوري خواهان تقدير از مجريان طرح مبارزه با قاچاق سيگار شوند. گويا ويژگي هاي اين طرح آنقدر شاخص بوده كه اين دو وزير پيشنهاد مي  دهند، از اين روش در مورد مبارزه با قاچاق بقيه كالاها هم استفاده شود.
به گفته اين دو وزير، قاچاق سيگار از 38 ميليارد نخ به حداكثر 12 ميليارد نخ در پايان سال 1382 رسيده وواردات رسمي آن از 575 ميليون نخ در سال 80 به 22 ميليارد نخ تا پايان سال 82 رسيده. البته اين آمار با ديگر آمار رسمي تفاوت هايي نيز دارد.
درآمدها 30 برابر افزايش يافت 
ماجرا اين است كه با وجود توليد داخلي سيگار، نوع خارجي هميشه محبوبيت بيشتري ميان مصرف كنندگان داشته است.
همين اقبال از سيگارهاي خارجي در ميان مشتري ها، بازار گرمي را براي اين كالا مهيا كرد تا آنجا كه تا سال 80 بازار سيگار خارجي به طور عمده در دست قاچاقچيان بود. اين بازار بي  حساب و كتاب، دولت را به فكر انداخت كه وارد بازار شود و كنترل آن را به دست گيرد. بر همين اساس سال 81 طرح جامعي براي مبارزه با قاچاق سيگار توسط سازمان بازرسي و نظارت و شركت دخانيات تدوين و به ستاد مركزي مبارزه با قاچاق كالا ارسال و به تصويب رسيد.
اسماعيل قاسمي سرپرست اداره كل امور قاچاق سازمان بازرسي و نظارت درباره اين طرح مي  گويد: «اين طرح از ابتداي سال 82 به اجرا درآمد.»
به گفته  قاسمي اجراي اين طرح درآمد دولت را حدود 30 برابر افزايش داد. بر اساس آماري كه وي ارايه مي  دهد، در سال 80 واردات رسمي سيگار، 575 ميليون نخ بوده كه اين ميزان 33 ميليارد ريال درآمد براي دولت دربرداشته، سال 1381 واردات رسمي سيگار به 12 ميليارد نخ ودرآمد حاصل از آن به 470 ميليارد ريال رسيد. سال 1382، 22 ميليارد نخ سيگار به طور رسمي وارد كشور شد كه 880 ميليارد ريال درآمد براي دولت داشت.
ردپاي شركت هاي بزرگ بين المللي در ايران 
براي جلوگيري از ورود غيرقانوني هر كالا، بهترين راه فراهم آوردن زمينه براي حضور توليدكنندگان آن كالاست. اين راهكار، يكي از راه هايي بود كه در طرح مبارزه با قاچاق سيگار استفاده شد. اكنون شركت هايي مانند.a.t.b(british american tobacco)با توليدات سيگارهايي با مارك كنت، دانهيل، مونتانا، پال مال و...، شركت g.t.i با توليدات وينستون و مگنا، شركت آلكاديس با توليدات ژيتان، كلوواز و رويال كلوپ، شركت kt and j با توليدات پين پليژر، سوپراسليم وايس و شركت  كنكورد توباكو با توليدات لگال هايت، لگال منتول و موند در ايران نمايندگي رسمي دارند. سال گذشته رئيس هيات مديره و مديرعامل شركت b.a.t سفرهاي متعددي به ايران داشتند كه به گفته مسوولان شركت دخانيات اين سفرها در راستاي قراردادهايي است كه بين اين شركت و شركت دخانيات صورت گرفته.
به گفته قاسمي توافق با شركت هاي توليدكننده  سيگاري  كه سهم بالايي در بازار ايران دارند، يكي از راهكارهاي توصيه شده در طرح مبارزه با قاچاق سيگار است.
همه چيز در خدمت سيگار مشتري پسند
طرح مبارزه با قاچاق سيگار، راهكارهايي را توصيه مي  كند كه در نهايت به توليد سيگار مشتري پسند ختم مي  شود. بالاخره به دست آوردن دل مشتري، بازار قاچاقچيان را كساد مي  كند. قاسمي فهرست وار اين راهكارها را توضيح مي  دهد:
1- توافق با شركت هاي توليد سيگار كه در بازار ايران سهم بالايي دارند.
2- بازسازي و نوسازي صنايع دخاني با مشاركت توليدكنندگان خارجي؛ در همين زمينه تاكنون 5 ميليارد نخ سيگار تحت ليسانس مونتانا، مگنا و پين در ايران توليد شده است.
3- بهينه سازي كاشت، داشت و برداشت توتون.
4- توافق با شركت هاي  خارجي براي انجام كارهاي تحقيقي لازم براي ارتقاي كيفيت سيگار.
5- توافق با شركت هاي خارجي براي برگزاري كارگاه هاي آموزشي؛ در اين زمينه نيز سال گذشته چندكارگاه آموزشي توسط شركت دخانيات برگزار شد.
6- بازبيني نظام توزيع و الزام عاملان عمده توزيع سيگار به همكاري با وزارت بهداشت و شركت دخانيات.
7- الزام توليدكنندگان به چاپ پيام بهداشتي به زبان فارسي و هالوگرام بر روي پاكت ها و باكس هاي سيگار وارداتي.
8- اطلاع رساني به مصرف كنندگان و توزيع كنندگان درباره مضرات سيگار؛ تاكنون در اين باره 112 اطلاعيه صادر شده است.
به گفته قاسمي اكنون هيچ سيگاري بدون كنترل بهداشتي وارد كشور نمي  شود و تعداد سيگارهاي قاچاق به طور محسوسي كاهش يافته است.
«حالا كه سيگار تقاضا دارد و مصرف مي  شود، بايد راهكاري براي ورود قانوني آن پيدا كرد. بهتر از اين است كه كالاي قاچاق و بدون كنترل بهداشتي، وارد و مصرف شود.»
ايراني ها سال 82، 51 ميليارد نخ سيگار دود كردند. مسوولان برآورد مي  كنند، سال 83 اين رقم به 53 ميليارد نخ برسد.
تا پيش از سال 80 يعني سالي كه طرح مبارزه با قاچاق سيگار تدوين شد، 75 درصد سيگار مصرفي مردم از طريق قاچاق تامين مي  شد. قاسمي مي  گويد: «سازمان بازرسي، ساز وكار اقتصادي را بهترين روش مبارزه با قاچاق مي  داند؛ سازوكاري كه در مورد سيگار اجرا شد.»
اكنون حدود 27 ميليارد نخ از سيگارهاي مصرفي ايراني ها، سيگار خارجي و تحت ليسانس(22 ميليارد نخ سيگار وارداتي، 5 ميليارد نخ سيگار تحت ليسانس)است و 9 ميليارد نخ هم سيگار ايراني وارد بازار مصرف شده. به اين ترتيب از 51 ميليارد نخ سيگار مورد نياز سيگاري هاي ايراني هنوز 15 ميليارد نخ آن قاچاقي تامين مي  شود. قاسمي اين رقم را معادل 25 درصد مصرف سيگار مي  داند.
«برخوردهاي پليسي و انتظامي جوابگوي مبارزه با قاچاق سيگار نيست. خيلي از كالاها چنين وضعيتي دارند كه اگر با سازوكار اقتصادي با قاچاق آنها مبارزه شود، موفق تر خواهد بود. سازمان بازرسي سعي مي  كند، كار كارشناسي كند، راهكار بدهد و به شكل كارشناسي شده وارد بحث مبارزه با آن شود.»
به گفته مسوولان قيمت سيگار خارجي كه در حال حاضر در بازارهاي ايران خريد و فروش مي  شود، تقريبا با سيگار قاچاق برابر است و كيفيت آن هم بهتر است. اما فرد سيگاري ، سيگار اصل را چيزي متفاوت با آن بسته هايي مي  داند كه با شكل وشمايل خارجي بر روي آن جمله «هشدار سيگار سرطان زاست و براي سلامتي مضر است»به زبان فارسي چاپ شده است. «سيگار كنت پيش از اين با چهار كيفيت متفاوت عرضه مي شد. حالا كه از طريق رسمي وارد مي  شود، توتون آن را با توتون داخلي مخلوط مي  كنند. كيفيت همه انواع آن نامرغوب است.»
اين را يك سيگاري حرفه اي مي  گويد. يكي ديگر از سيگاري ها بسته پال مال را نشان مي  دهد. تكه كاغذي از جعبه بيرون مي  آورد و مي  گويد: «اين كاغذ براي قرعه كشي است. اگر چهار رنگ از يك طيف باشد، جايزه دارد. اما همه كاغذهاي قرعه كشي پال مال در ايران چهاررنگ مشخص دارد. گذشته از اين كيفيت سيگار هم مثل قبل خوب نيست. منتهي سيگار اصل خيلي گران است و صرف نمي  كند.»
با اين حال مسوولان، نظري غير از اين دارند. به گفته آنان محصولي كه شركت هاي خارجي وارد مي  كنند، همان كيفيت محصولاتشان در بازارهاي خارج از كشور را دارد.
كارخانه هاي داخلي فعال شدند
با ورود شركت هاي خارجي، بسياري از كارخانه هاي داخلي نيز تصميم گرفتند، با نوسازي تجهيزات خود سيگار تحت ليسانس توليدكنند. چندي پيش مدير كارخانه دخانيات قشم اعلام كرد، سالانه 3 ميليارد نخ سيگار در اين كارخانه توليد و به بازارهاي داخلي عرضه مي  شود.
به ادعاي مهندس سپهر جعفري، توليد اين سيگارها قرار است از ورود سيگار قاچاق كه كيفيت نامرغوبي هم دارد، جلوگيري كند.
همه سازمان هاي درگير
نوبتي هم باشد نوبت نام بردن از سازمان هايي است كه موظف به اجراي طرح مبارزه با قاچاق شدند. اين طرح كه به تصويب ستاد مركزي مبارزه با قاچاق رسيد، شركت دخانيات را مجري طرح اعلام كرده و وزارت بهداشت، نيروي انتظامي، گمرك ايران، سازمان تعزيرات حكومتي و مجمع امور صنفي و توزيع و خدماتي را ملزم به همكاري با اين شركت كرده است. گو اينكه سازمان بازرسي و نظارت به عنوان دستگاه ناظر براي اجراي طرح، همكاري نزديكي با شركت دخانيات دارد.
اين سازمان ها جدا از همكاري براي اجراي طرح مبارزه با قاچاق سيگار، قانون ديگري تحت عنوان قانون جامع كنترل دخانيات را نيز در دست اجرا دارند. بر اساس اين قانون كه در كميسيون هاي تخصصي در حال بررسي است، راهكارهايي براي محدود كردن عرضه و خريد سيگار تدوين خواهد شد. طرحي كه خريد و فروش سيگار بين زير 18 ساله ها را ممنوع مي  كند، از جمله بندهاي اين قانون است كه چندي است به اجرا درآمده.
با اينكه اغلب كشورهايي كه عضو كنوانسيون كنترل مصرف دخانيات هستند مدت هاست، قوانين محدوديت عرضه و مصرف دخانيات را به اجرا درمي آورند. اين قانون جامع در ايران هنوز در كميسيون هاي تخصصي دست به دست مي  گردد. گيريم كه مثل ممنوعيت فروش سيگار به زير 18 ساله ها ابلاغ هم بشود، چه ضمانت اجرايي وجود دارد؟
عاملان فروش خارجي 
از وقتي توافق نامه هاي شركت هاي خارجي با شركت دخانيات امضا شده، برخي از اين شركت ها راه هاي عجيب و غريبي را براي جذب مشتري به اجرا درآورده اند. چندي پيش يكي از اين شركت ها دفتري براي كشيدن سيگار و توزيع رايگان آن در نظر گرفت كه مخاطبان جوان بسياري را به سوي خود جلب كرد.
شركت b.a.t نيز تشكيلات گسترده اي را به عنوان نمايندگي در ايران تدارك ديده و خود با شركت هاي پخش، وارد معامله شده است. يكي از كارمندان اين نمايندگي مي  گويد: «مجوز عامليت b.a.t را دولت هم قبول دارد.»
با اين حال مسوولان دخانيات مي  گويند، از اين فعاليت ها كاملا با اطلاعند. به گفته مسوولان سازمان بازرسي نيز اين شركت هاي خيلي بزرگ هر كاري كه در كشور انجام مي  دهند، با هماهنگي كامل با شركت دخانيات صورت مي  گيرد.