احمدي نژاد: تمام ظرفيت هاي عمران تهران را فعال مي كنيم
فعاليت پيمانكاران در پنج جبهه بزرگراه شهيد صياد شيرازي
گروه شهري: دكتر محمد احمدي نژاد شهردار تهران ديروز تعدادي از طرح هاي بزرگ حوزه فني عمراني شهر تهران را مورد بازديد قرارداد و از نزديك در جريان نحوه پيشرفت اين طرح ها قرار گرفت.
به گزارش خبرنگار ما از ميان 21 پل غيرهم سطح درحال احداث ديروز پل گلستان پنجم تقاطع شهيد صياد شيرازي، مغان، كردستان، ملاصدرا، ميدان نور، تونل رسالت و.... مورد بازديد شهردار تهران و همراهان ازجمله مهندس مسعود زريبافان رييس كميته معماري و شهرسازي شوراي اسلامي شهر تهران قرار گرفت.
احمدي نژاد از پروژه تونل رسالت به عنوان يكي از بزرگترين پروژه هاي سطح كشور نام برد و گفت: اين پروژه علاوه بر تأثير ترافيكي از لحاظ ويژگي هاي زمين و شرايط فني عمليات احداث تونل، شكل ظاهري و زيبايي در سطح منطقه خاورميانه نيز بي نظير است.
سه خط رفت، سه خط برگشت، همراه با شانه و محل عابر پياده در يك زمين كاملا خيس نامتعادل و نامتجانس درحالي كه عبور و مرور در روي آن جريان دارد ازجمله ويژگي هاي اين تونل است كه به اعتقاد شهردار تهران عمليات اجرايي اين طرح را با دشواري فراوان مواجه كرده است.وي اظهار اميدواري كرد كه ظرف يكي دو سال آينده، شاهد تحولي قابل قبول در شبكه حمل و نقل شهر تهران باشيم.
احمدي نژاد گفت: تلاش ما اين است كه تمام ظرفيت هاي عمران شهر را فعال كنيم چرا كه معتقديم علي رغم كارهاي انجام شده همچنان از روند تحولات جمعيتي و سطح رفاه و توقعات مردم عقب هستيم.وي اولويت نخست شهرداري تهران را مرتبط كردن تقاطعات و پلها به منظور رفع گره هاي ترافيكي و توزيع با رفت و آمد در برخي تقاطعات برخوردار از گره هاي سنگين ازجمله بزرگراه رسالت، شهيدهمت شرق و غرب تهران، ادامه شهيد همت، ميدان نور و فلكه صادقيه اعلام كرد و گفت: همه تلاش ما اين است كه با احداث تقاطع هاي غيرهم سطح اين گره ها را برطرف كرده و از حداكثر ظرفيت معابر استفاده كنيم.
شهردار تهران توضيح داد: هم اكنون پيمانكاران در شمال و جنوب بزرگراه شهيد صياد شيرازي در 5 جبهه فعال هستند و پلهاي گلستان پنجم و مغان نيز مراحل پاياني احداث خود را مي گذرانند.وي ادامه داد: بزرگراه صياد شيرازي از شمال به بزرگراه شهيد بابايي مي رسد و از جنوب به پل تقاطع جانبازان كه به زودي به بهره برداري مي رسد و در ادامه تا سال آينده به خيابان مطهري، پليس و ميدان سرباز متصل خواهد شد كه در اين صورت بار سنگين ترافيك شمال به جنوب و شرق به غرب را مي توان به سمت دو بزرگراه شهيد صياد شيرازي و امام علي(ع)هدايت كرد.احمدي نژاد هماهنگي بين شهردار تهران با ارتش، سپاه و شركت هاي تاسيساتي آب، برق، گاز، تلفن و نفت را كه بعضا به عنوان معارض برسر راه پروژه هاي عمراني قرار دارند بسيار خوب ارزيابي كرد و افزود: به همين دليل امسال اقدامات عمران شهري نسبت به سال گذشته از سرعت بيشتري برخوردار بوده است، اما بازهم بايد هماهنگي بيشتر با يكديگر را ادامه دهيم.
شهردار تهران بيشترين بار مالي پروژه هاي عمراني را مربوط به تملك معارضات ملكي دانست و گفت:  علي رغم اينكه اينگونه املاك به قيمت روز خريداري مي شود اما بازهم با مقاومت از طرف شهروندان مواجه هستيم.