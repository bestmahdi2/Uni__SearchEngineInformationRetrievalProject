نگاهي به فيلم دوئل
كائوس
سيامك سعيدي
قبول. ساخته شدن فيلمي چون «دوئل» را در حيطه سينماي ايران بايد با واژه هايي چون «پديده» و «اتفاق» توصيف كرد. فيلمي كه سازندگان آن از مرحله توليد تا پخش كوشيده اند تا حلقه هاي مفقود سينماي ايران را يافته و لحاظ كنند. مديريت و برنامه ريزي اي كه در اين توليد عظيم به كار گرفته شده از تعريفي كه از اين واژه ها در سينماي ايران وجود دارد؛ بسيار فراتر است. همچنان كه ميزان انرژي اي كه صرف ساخت دوئل شده بسيار عظيم تر از اندازه هاي معمول اين سينماست. فيلم هم كه توليد عظيمي است. عظيم ترين توليد اين سينما. اينها همه خوب است و قابل ستايش. در سينمايي كه همه به غيراستاندارد و غيرحرفه اي بودنش ايمان داريم و اغلب آدم هايش از سينماگر گرفته تا مسئول، نگاهي غيرصنعتي به آن دارند؛ ساخته شدن دوئل اتفاق مهم و قابل ذكري است. اما اگر اين دلايل فرامتني را كنار بگذاريم و به خود فيلم بپردازيم مي بينيم كه اين همه تلاش و كوشش صرف ساخت بنايي به ظاهر مجلل و فاخر اما پوچ و توخالي شده كه تنها يك تلنگر براي فروريختنش كفايت مي كند. در ظاهر الگوي سازندگان دوئل نمونه هاي خوب  هاليوودي بوده ولي اگر از پوسته ظاهري اثر گذر كنيم و مرعوب جلوه هاي ويژه و صداي دالبي ديجيتال آن نشويم؛ مي بينيم منطقي كه بر روابط آدم ها حكمفرماست از دل فيلم فارسي مي آيد. مي دانم كه منتسب كردن دوئل به فيلم فارسي، از ديد عده اي حرف گزافي به نظر مي آيد. به نظرم كمي تامل روي رفتارهاي اغلب كاراكترهاي اصلي فيلم اين نكته را به خوبي اثبات مي كند. به عنوان مثال مي توان كاراكتر سليمه را مثال زد كه قرار بوده شيرزني كنشمند باشد اما مجموعه اي از رفتارهاي عجيب و بي منطق از او شخصيتي كاملاً كاريكاتوري ساخته است.
آدمي كه در جنگي خانمان برانداز شوهرش را به دوست او مي سپارد و درك نمي كند كه از جهنمي كه برپا شده نمي توان از كسي توقع مراقبت از آدم ديگري را داشت سليمه تحت تاثير حرف هاي اسكندر(كه آشكارا به او نظر دارد و براساس آنچه فيلم نشان مي دهد سليمه از او متنفر است)مي پذيرد كه زينال مسئول مرگ شوهرش است و بيست  سال بذر كينه و نفرت در دلش مي كارد و حتي تصميم به قتل زينال مي گيرد. اما همين آدم با ديدن يك تكه استخوان(كه به راحتي مي تواند استخوان هركس ديگري هم باشد)ناگهان از اين رو به آن رو مي شود. چنين تغيير و تحولي شايد در فيلمي از ايرج قادري عجيب نباشد ولي در فيلم كارگرداني چون درويش تعجب برانگيز است.
همچنان كه نمي توان از پيشنهاد اسكندر به سليمه در آن و دوئل نهايي(اين كه طلاها را به عنوان مهريه بپذيرد و با او ازدواج كند)شگفت زده نشد.
يا اين كه آدم هاي بد فيلم، بد بودنشان از همان ابتدا به خاطر چهره، گريم و رفتارهاي اغراق آميز و مضحك، لو مي رود؛ بي اختيار آدم را ياد نمونه هاي آشناي سينماي فارسي مي اندازد.
همچنان كه جنس بازي بسياري از بازيگران فيلم كاملاً منطبق به معيارهاي فيلم فارسي است و جز بازغي، پرستويي و تا اندازه اي ديرباز هيچ كس حضور قابل  قبولي در دوئل ندارد.
فيلم از حاشيه روي و پرهيز از پرداختن به هسته اصلي درام ابايي ندارد. به همين خاطر در دوئل شخصيت هايي را مي بينيم كه هيچ گره اي از فيلم باز نمي كنند و حضورشان تنها به ضعف هاي عديده  اثر دامن مي زند.
همه از مهارت درويش در صحنه هاي جنگي دوئل مي گويند. توانايي او در كنترل اداره اين صحنه هاي شلوغ و پرزحمت، قبول؛ اما چرا در هنگامه آتش و خون از كشته شدن آن همه آدم بي گناه هيچ حسي نداريم؟ چرا در دل اين انفجارها به هيچ آدمي نزديك نمي شويم؟ آيا جز اين است كه در دوئل نه آدم ها كه همين عظمت ظاهري بوده كه اهميت داشته؟
پرسش اصلي و اساسي فيلم اين است كه زينال خائن است يا قهرمان؟ اما از آن جا كه هرگز مجال و امكان نزديكي به زينال را نمي يابيم؛ برخلاف خواست فيلمساز با او همذات پنداري مي  كنيم و اساساً سرنوشت او برايمان چندان اهميتي ندارد. اين كه احساسي نسبت به كاراكترهاي فيلم نداريم، فاصله مان را با اثر حفظ مي كنيم و همه چيز برايمان علي السويه است؛ ناشي از نگاهي است كه فيلمساز به آدم هايش دارد.
اندكي گرما و حس و حال و تعلق خاطر عاطفي فيلمساز، هم به كاراكترها روح مي دميد و هم باورپذير و دوست داشتني شان مي كرد. سخت است وقتي خودت آدمي را از ته دل دوست نداري، انتظار داشته باشي تماشاگر او را دوست داشته باشد و برايش نگران شود. آدم هايي چون رضا در «كيميا» و حتي دانيال «متولد ماه مهر» به واسطه حس همدلي درويش ملموس و تاثيرگذار بودند و حالا هيچ كدام از كاراكترهاي دوئل و حتي زينال حميداوي(قهرمان اصلي اثر)به رغم بازي خوب بازغي، نه ملموس اند و نه تاثيرگذار دوئل اصرار دارد كه در اندازه هايي فراتر از سينماي ايران سنجيده شود. فيلمي كه مي خواهد به آثاري كلاسيك پهلو بزند و مثلاً در فصل نهايي و پخش ذرات طلا در فضا؛ ظاهراً قرار بوده يادآور «گنج هاي سيرامادره»(جان هيوستن)باشد. هرچند فيلم بنا به دلايلي كه بخشي در بالا ذكر شد فاقد چنين قواره هايي است.
فيلم با حركت زينال و سليمه براي ساختن يك زندگي تازه به پايان مي رسد و روزنه اميد نهايي، هم احتمالاً براي كمرنگ تر كردن پوچي نهايي اثر است. پوچي لحظه اي كه زينال متوجه ماجرا مي شود و اين كه آن همه آدم نه براي اسناد مهم مملكتي كه براي چند تن طلاي اسكندر و دوستانش جان باخته اند و تماشاگر هنگام ترك سالن همان حسي را نسبت به فيلم دارد كه زينال به هنگام بازگشايي راز گاوصندوق.