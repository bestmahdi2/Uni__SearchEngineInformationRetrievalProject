گزارش تحليلي همشهري از افزايش پرخاش و زدوخورد در سطح شهر
مشكلات رانندگي عامل نخست پرخاش و درگيري در تهران
گروه اجتماعي: شمار درگيري هاي خياباني، پرخاش و زدوخوردهاي انفرادي و گروهي به زعم مطالبه حقوق شهروندي هر روز در معابر و گذرگاه هاي شهر تهران افزايش مي يابد.
به گزارش خبرنگار ما و به استناد مشاهدات ميداني، هر روز در تهران شهروندان زيادي به واسطه تضييع حقوق خود از سوي ديگران به جان هم افتاده در مواردي موجب زدوخورد و دعوا و درگيري هاي خياباني مي شوند. به گونه اي كه اگر حين رانندگي و قدم زدن در خيابان  براي مدتي از مشغله شخصي رها شويد و پيرامون خود را بنگريد، محال است چنين درگيري هايي را به چشم نبينيد.به استناد آمار و ارقام بيشترين درگيري ها و زدوخوردها به مشكلات رانندگي شامل نحوه تردد و حركت، توقف و جايابي خودروها در معابر شهري باز مي گردد كه هر كدام از شهروندان حق را به جانب خود مي داند. بخشي ديگر از درگيري ها به خودروهاي مسافربر باز مي گردد كه هر كدام بي توجه به نوبت ديگران مسافران معطل و منتظر را از مبدأ سوار كرده و ادامه مسير مي دهند.بخش ديگري از درگيري ها و نزاع هاي خياباني به رفت و آمد گروه هاي سني جوان در معابر شهري باز مي گردد كه برخي براي ديگران مزاحمت ايجاد مي كنند و ديگران براي دفاع از فرد مظلوم وارد ميدان شده و نزاع راه مي اندازند.به هر صورت گويا اتومبيل در تهران نقش اول را در درگيري هاي خياباني ايفا مي كند، جايي در تنگناي توقفگاه گير مي كند و موجب درگيري ها مي شود، جايي ديگر براي سوار شدن و نشدن مسافر بهانه اي براي دعوا ودرگيري مي آفريند و فرصتي ديگر وسيله اي براي مزاحمت و گرفتاري شده و از ناحيه معترضان مورد عتاب و سرزنش قرار گرفته و شروع يك درگيري را پي مي ريزد.
براستي چرا در كلان شهر تهران هر روز شمار درگيري ها و زدوخوردها از روز ديگر بيشتر شده و عصبيت، پرخاش و عصيانگري را به فضاي ذهني و زندگي شهرونداني كه هيچ نقشي در اين درگيري ها ندارند وارد مي كند؟ در پاسخ به اين پرسش ميثم كريمي يكي از جامعه شناسان مي گويد: تا زماني كه خدمات موجود در شهر متناسب با جمعيت شهر توزيع نشود و به عبارتي نتوان براي تقاضاي خيل پرشمار جمعيت عرضه خدمات را متعادل كرد چنين برخوردهايي تا حدي طبيعي است و مواجه شدن با برخي مشكلات، بن بست ها و شكست ها در زندگي نيز دليلي بر عصبانيت و روحيه پرخاشگرانه عده ديگري از شهروندان است. اما بخش مهم ديگري از رفتارهاي خشن و توأم با عصبانيت در ميان شهروندان به روحيه زياده خواهي افراد باز مي گردد. يعني به رغم بهره مندي جامعه از تعاليم حيات بخش اسلام و اينكه فرهنگ نوعدوستي و دگرخواهي در آئين ما ترويج و تبليغ شده است، اما جنبه كاركردي و عملياتي آن در رفتار شهروندان كمتر نمود دارد.