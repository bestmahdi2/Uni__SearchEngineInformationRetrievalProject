گفت وگوي امروز
ديدگاه وزير بازرگاني درباره فرش ايران و الحاق به سازمان جهاني تجارت
گروه اقتصادي: صنعت فرش دستباف ايراني از جمله صنايعي است كه از گذشته دور نقش فعالي را در بازارهاي جهاني ايفا كرده است اما در سال هاي اخير با ورود رقباي خارجي نقش فرش ايراني در بازارهاي جهاني كم رنگ شده است و آمارها حكايت از كاهش سهم فرش ايراني در بازارهاي جهان از 60 درصد قبل از انقلاب به 30 درصد دارد. اخيرا تلاش براي رونق دوباره فرش ايراني مورد توجه قرار گرفته است.
با محمد شريعتمداري وزير بازرگاني پيرامون برخي چالش هاي صنعت فرش دستباف ايران و اقداماتي كه براي رفع آن صورت گرفته گفت وگو كرده ايم.
***
* چه اقدامي براي بهبود طرح و رنگ فرش دستباف و رقابت فرشبافان ايراني در بازارهاي جهاني صورت گرفته است؟
- يكي از زمينه هايي كه تاكنون رقباي فرش ايراني را در رقابت با آن ناكام گذاشته مربوط به مواقعي است كه ما از طرح سنتي و اصيل كشورمان به همراه رنگ هاي بومي، محلي و اصيل استفاده كرده ايم و معمولا در جايي فرش ايراني با نقصان مواجه شده كه به سمت توليد انبوه يك نوع محصول رفته ايم. براي دفاع از حقوق فرشباف ايراني در صحنه هاي بين المللي به دليل عدم عضويت در wto با موانع و مشكلاتي مواجه هستيم و تلاش كرده ايم تا با عضويت در موافقتنامه هاي ديگر از تضييع حق فرشبافان ايراني در بازارهاي جهاني جلوگيري كنيم و كشورهاي ديگر را وادار كنيم تا اين حق را محترم بشمارند اما تا زماني كه عضو wto نباشيم عملا و به طور جدي نمي توانيم از حقوق خودمان در اين زمينه دفاع كنيم. موضوع ديگر در زمينه ثبت نقش و رنگ فرش ايراني در كشورهاي مختلف است كه با توجه به متنوع بودن فرش ايراني بايد براي هر نوع نقش و رنگ آن يك علامت ثبت شده در هر كشوري وجود داشته باشد تا مشكلات موجود در اين زمينه را مرتفع كنيم و هنوز نمي توان مثلا براي كل اتحاديه اروپا در يك جا نقش و رنگ فرش ايراني را ثبت كرد تا همه اعضا آن را به رسميت بشناسند ولي به تدريج و با شكل گيري روند كار مي توان به نحوي برنامه ريزي كرد تا انجمن  صادركنندگان فرش ايران به نمايندگي از فرشبافان، انواع فرش دستباف ايراني را با نقش و رنگهاي متفاوت به ثبت برساند تا بتوان بعدا از حقوق توليدكنندگان فرش ايراني دفاع كرد.
* در فرآيند توليد فرش توجه به حقوق توليدكننده چندان مورد توجه قرار نمي گيرد، چه برنامه اي براي احقاق حق توليدكنندگان فرش در نظر داريد؟
- در مجلس شوراي اسلامي قانوني براي نهايي كردن بيمه قاليبافان تصويب شد كه بايد تكميل و تصحيح شود و با تفاهمي كه بين بخش هاي گوناگون صنعت فرش به عمل مي آيد، اين قانون تقويت شود و اگر در جايي از فرش به عنوان كار فصلي استفاده مي شود روش هاي حمايت از اشتغال فصلي فرش مورد توجه قرار گيرد و اگر فرش به عنوان يك اشتغال دائمي مدنظر است نيز روش هاي حمايت از هنرمندان و بافندگان در اشتغال دايم فرش را مورد توجه قرار دهيم. بايد در بخش كارگاهي صنعت فرش دستباف مقررات ويژه اي را با همكاري فعالان اين عرصه ايجاد كنيم تا بتوان از اين حقوق حمايت كرد و سعي شده تا مجموع اين اهداف و برنامه ها توسط مركز ملي فرش ايران پيگيري و محقق شود.
* چه اقدامي براي توليد فرش متناسب با نياز بازارهاي هدف و آموزش فرشبافان ايراني در اين راستا صورت گرفته است؟
- انتقال سليقه بازار مصرف به توليدكنندگان فرش دستباف ايراني را به تشكل هاي صادراتي واگذار كرده ايم و اين تشكل ها اين سليقه را به كارگاههاي قالي بافي منتقل مي كنند اما براي توليد كيفي فرش بايد قدم هايي در زمينه آموزش فرشبافان برداشته شود و درصدد هستيم تا با تلاش مركز فرش ايران و انعقاد قرارداد با مراكز آموزش فني و حرفه اي، بافندگان را بيشتر آموزش دهيم.
* وزارت بازرگاني براي پرداخت جوايز صادراتي معوقه چه اقدامي انجام داده است؟
- از ابتداي پرداخت جوايز صادراتي تاكنون حدود 196 ميليارد تومان جايزه صادراتي به صادركنندگان پرداخت شده كه البته اگر همه هزار ميليارد تومان آن نيز تخصيص داده مي شد، كافي نبود.در سال جاري با حدود حداقل 1000 ميليارد تومان كسري براي پرداخت جوايز صادراتي سال هاي قبل مواجه هستيم ولي با كمك سازمان مديريت و برنامه ريزي، خزانه داري كل كشور و وزارت اموراقتصادي ودارايي موفق شده ايم در 6 ماهه اول حدود 75 درصد از منابع ريالي مورد نياز براي پرداخت جوايز صادراتي را اخذ كنيم.