قطعه سازان بورس پيش افتادند
گروه بورس - سروش خسروي: آمار عملكرد بورس تهران نشان مي دهد: در پاييز امسال قطعه سازان گوي رقابت را از خودروسازان ربودند و در صدر اين گروه از نظر رشد قيمت سهام ايستادند.
به گزارش خبرنگار ما در اين فصل بالاترين بازده بازار در گروه خودرو و ساخت قطعات نصيب سهامداران شركت قطعات اتومبيل ايران شد.
زمزمه هاي مربوط به واگذاري توليد بخشي از قطعات طرح ال-90 و همچنين جابه جايي در تركيب سهامداران از جمله دلايل رشد ارزش سهام اين شركت اعلام شده است.
در 3 ماه گذشته ارزش هر سهم قطعات اتومبيل ايران 2/83 درصد بالا رفت، طي اين دوره سهام شركت ياد شده در محدوده 790 تومان تا يكهزار و 550 تومان در نوسان بود. پاييز امسال 657 نفر با مراجعه به شركت هاي كارگزاري در يكهزار و 100 نوبت براي 6/12 ميليون سهم قطعات اتومبيل ايران دستور خريد صادر كردند. ارزش كل دادو ستدهاي صورت گرفته بر سهام اين شركت در پايان دوره به 170 ميليارد ريال رسيد.
براساس اين گزارش در پاييز امسال قيمت سهام 10 شركت قطعه سازي فعال در بورس تهران بيش از 20 درصد افزايش يافت. طبق آمار موجود پس از قطعات اتومبيل، مهركام دومين سهم پربازده در جمع قطعه سازان بورس به شمار مي آمد. ارزش سهام اين شركت تا آخر پاييز 5/55 درصد رشد يافت.
به باور كارشناسان و آگاهان مسائل بازار سهام تهران، از آن جا كه بسياري از شركت هاي قطعه سازي از جمله سهامداران بانك پارسيان محسوب مي شدند پذيرش و عرضه سهام اين بانك در بورس تهران توجه بسياري از فعالان بازار را به خود جلب كرد كه در نتيجه افزايش تقاضا قيمت سهام اين شركت ها نيز با رشدي مناسب همراه شد.



اين گزارش حاكي است: در پاييز امسال يكهزار و 700 نفر در صف خريد 13 ميليون سهم رينگ مشهد ايستادند فشار تقاضا موجب شد قيمت هر سهم اين شركت در پايان دوره 2/51 درصد افزايش يابد.
از سوي ديگر سهامداران نيرومحركه نيز شاهد رشد 7/41 درصدي ارزش دارايي هاي خود بودند، محورسازان نيز افزايش 38 درصدي قيمت سهام را تجربه كرد. ارزش كل مبادلات صورت گرفته بر سهام اين شركت طي دوره ياد شده معادل 114 ميليارد ريال برآورد شده است.
موتورسازان تراكتور نيز با 8/28 درصد رشد قيمت در رتبه ششم جدول برندگان بازار در گروه خودرو و قطعات آن ايستاد. ضمن اين كه ارزش سهام شركت هاي رادياتور ايران، چرخشگر، ريخته گري ايران و الكتريك شرق به ترتيب 2/28 درصد، 7/24 درصد، 24 درصد و 20 درصد افزايش يافت.
طي پاييز امسال بالاترين رشد قيمت سهام در بين خودروسازان بورس نصيب پارس خودرو شد. ارزش سهام اين شركت در 3 ماه گذشته 7/12 درصد افزايش يافت. به جز پارس خودرو سهامداران ساير شركت هاي خودروساز بورس با افت قيمت سهام خود مواجه بودند به طوري كه ارزش سهام ايران خودرو ديزل 2/1 درصد، زامياد 8/3 درصد، ايران خودرو 8/8 درصد، مرتب 1/10 درصد، سايپا 6/11 درصد، سايپا ديزل، 1/20 درصد و گروه بهمن 1/44 درصد كاهش يافت، البته در اين بين شركت هاي سايپا و گروه بهمن با انجام افزايش سرمايه حق تقدم خود را نيز در بازار عرضه كرده بودند.
طي پاييز سال جاري 33 هزار نفر 557 ميليون سهم خودروسازان و قطعه سازان خودرو را در مجموع به ارزش دو هزار و 600 ميليارد ريال خريدند.
براساس اين گزارش طي دوره ياد شده بيشترين تعداد خريداران به داد و ستد سهام ايران خودرو پرداختند، تعداد خريداران سهام اين شركت در پاييز امسال از 7 هزار و 500 نفر فراتر رفت ايران خودرو ديزل نيز با جذب چهار هزار خريدار در رتبه دوم جاي گرفت.
اين گزارش حاكي است: در حال حاضر بالاترين ميزان سود را در گروه خودروسازان بورس شركت سايپا پيش بيني كرده است، اين شركت وعده داده امسال بيش از چهار هزار و 126 ميليارد ريال سود كسب كند،  ايران خودرو رقيب ديرينه سايپا سود امسال را 3 هزار و 207 ميليارد ريال برآورد كرده است.
اين در حالي است كه طي سال مالي گذشته ايران خودرو بالاترين سود را در بين شركت هاي خودروسازي به دست آورده بود. اين شركت پارسال سودي معادل يكهزار و 252 ميليارد ريال را محقق ساخته بود.
سود سايپا سال گذشته به 957 ميليارد ريال رسيد. در حال حاضر شركت سايپا باارزش بازاري معادل 19 هزار و 645 ميليارد ريال به عنوان بزرگترين خودروساز ايران در بورس تهران شناخته مي شود ارزش بازار سهام ايران خودرو در پايان پاييز امسال معادل 14 هزار و 487 ميليارد ريال بود.