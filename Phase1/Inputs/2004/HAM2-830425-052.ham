با همكاري شهرداري تهران ايجاد مي شود
40 پاتوق براي معتادان پرخطر در تهران
گروه اجتماعي: در اوايل دهه هفتاد جمع كثيري از زبده ترين كارشناسان مواد مخدر در آب و هواي خوب هتل گچسر طرحي را نهايي كردند كه براساس آن معتاد بيمار بود و نه مجرم. در اين اجلاس كه تقريبا نمايندگان كليه سازمانها، نهادها و ارگانهاي درگير با مواد مخدر حضور داشتند، استادان دانشگاه روانشناسان، جامعه شناسان، پزشكان و... طرح كاهش تقاضا ومصرف را ارائه كردند. به گزارش خبرنگار ما از آن تاريخ به بعد كليه سياستهاي مبارزه با مواد مخدر تعديل شد يعني در كنار كاهش عرضه به كاهش تقاضا از راههاي درماني نيز توجه شد. چند سال بعد اردوگاههاي نگهداري معتادان و جزيره تعطيل شد و معتادان مايل به ترك در مراكز درماني به صورت قانوني پذيرش شدند. اما معتاداني كه تمايلي به ترك نداشتند به زندانها گسيل مي شوند. به طوري كه آمار معتادان زنداني روز به روز افزايش يافت و محيط زندانها را با بحرانهاي بهداشتي شديدي مواجه كرد.
از سوي ديگر معتاداني پرخطر در جاي جاي شهر جمع شدند و با استفاده از سرنگ مشترك ايدز را گسترش دادند. به طوري كه بر عكس بسياري از كشورها بيشترين آمار مبتلايان به ايدز در ايران را معتادان تزريقي تشكيل مي دهند.بعد از گذشت يك دهه، از طرح درمان و بازپروري معتادان، دست اندركاران به دنبال ساماندهي معتادان پرخطر هستند و جانشين رئيس جمهوري در ستاد مبارزه با مواد مخدر از تهيه طرح بررسي وضعيت اعتياد و ساماندهي معتادان پرخطر از سوي دبيرخانه ستاد و دستگاههاي اجرايي تا اول مرداد ماه سال جاري خبر مي دهد.دكتر علي هاشمي، دبير كل ستاد مبارزه با مواد مخدر در يكصد و نهمين جلسه اين ستاد اظهار كرد: شهرداري تهران همكاري خود را براي احداث پاتوقهايي در 40 نقطه آلوده تهران اعلام كرده است. وي افزود: در مقايسه عملكرد دستگاه ها در زمينه مواد مخدر در سال 82 نسبت به سال 81، شاهد حتي رشد 200 درصدي در برخي عرصه ها هستيم؛ اما بدليل نوع نگاهي كه كشور را با دو دهه عقب ماندگي جدي در زمينه درمان، بازتواني و كاهش آسيب رو به رو كرده است، نيازمند جهادي جدي در اين عرصه هستيم.
هاشمي  با تأكيد بر اين كه بنيادي ترين قدم در عرصه مواد مخدر داشتن آمار و توصيف واقعي از وضع معتادان است گفت: يكسان سازي توصيفي و آماري و تهيه شاخصهاي معين در زمينه وضعيت مواد مخدر كشور از مهمترين مسائل در پرداختن به اين عرصه است. جانشين رئيس جمهوري در ستاد مبارزه با مواد مخدر همچنين در اين جلسه بر تهيه طرح ميان مدت دستگاه ها با كمك دبيرخانه ستاد براي برنامه چهارم بر پايه چهار محور تغيير جامعه با هدف اولويت معتادان پر خطر و تزريقي، تدوين برنامه اجرايي، زمانبندي و نحوه اجرا و بودجه امكانات، تهيه طرح آماري دقيق وضعيت اعتياد تا تاريخ 20 شهريور ماه سال جاري و ارائه نظرات تكميلي دستگاه ها تأكيد كرد. اين در حالي است كه گروهي ديگر از مسئولين بار ديگر بر راه اندازي اردوگاههاي بازپروري تاكيد دارند. از آن جمله معاون مبارزه با مواد مخدر ناجا از تعطيلي اردوگاهها ي مخصوص بازپروري معتادان انتقاد كرده و از دولت ومسئولان ذيربط مي خواهد نسبت به ساخت و راه اندازي مجدد اين اردوگاهها اقدام كنند.
سردار مهدي ابويي در گفتگو با خبرگزاري فارس با تاكيد بر اينكه جاي معتاد در زندان نيست گفت: كساني كه اردوگاههاي مخصوص بازپروري معتادان را جمع آوري كردند،در حقيقت ضربه بزرگي به روند مبارزه با اعتياد و مواد مخدر در كشور وارد كردند. وي افزود: معتادان با ورود به اين اردوگاهها توانايي ها ي خود را از لحاظ جسمي و روحي بازپروري مي كنند و به صورت يك فرد سالم به جامعه باز مي گردند.
وي با اشاره به برخورد قاطع مامورين مبارزه با مواد مخدر با فروشندگان خرد مواد مخدر در نقاط شهر گفت: با فروشندگان خرد موادمخدر به شدت برخورد شده است و من با قاطعيت مي گويم كه در تهران بزرگ يك محله نشان دار جهت توزيع مواد مخدر وجود ندارد.
شكي نيست كه مبارزه بامواد مخدر و اعتياد مبارزه اي است چند وجهي، اما سئوال اينجاست پس از 20 سال مبارزه مستمر با مواد مخدر در ايران آيا هنوز بايد از روش آزمون و خطا بهره برد؟