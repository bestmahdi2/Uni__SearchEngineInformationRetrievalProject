ستون شما
درددل
بانك ملي ايران چندي پيش در آگهي آزمون استخدامي خود كه در چندين شماره در روزنامه هاي صبح و عصر به چاپ رسانيد يكي از شرايطي را كه در شروط خود قيد كرده بود اين بود كه مدارك دانشگاهي فارغ التحصيلان دوره هاي فراگير دانشگاه پيام نور از نظر اين بانك قابل قبول محسوب نشده و دارندگان اين گونه مدارك نمي توانند در آزمون استخدامي اين بانك ثبت نام كنند.
اينجانب به عنوان يكي از فارغ التحصيلان دوره هاي فراگير دانشگاه پيام نور و به نمايندگي از جمعي از فارغ التحصيلان و دانش آموختگان دوره هاي فراگير دانشگاه پيام نور از مدير عامل محترم بانك ملي جناب آقاي دكتر... يك سوال در خصوص گذاشتن اين گونه شروط در شرايط آزمون استخدامي بانك ملي داشتم كه اميدوارم جواب اين سوال را در همين روزنامه محترم به اطلاع همگان برسانند.
همان طور كه شما و خوانندگان محترم اطلاع داريد دوره هاي فراگير دانشگاه پيام نور كه طبق مصوبه وزارت محترم علوم، تحقيقات و فن آوري نزديك به 6 سال است كه فعاليت خود را به طور گسترده آغاز كرده است و جوانان زيادي به سمت آن روي آورده اند و همچنين مدارك دانشگاهي دوره هاي فراگير پيام نور مورد تاييد وزارت مذكور است و فارغ التحصيلان آن مي توانند در مقاطع تحصيلي بالاتر در مقطع فوق ليسانس و دكتري در دانشگاه هاي روزانه و شبانه و آزاد به ادامه تحصيل مشغول شوند و از آنجايي كه وزارت علوم، تحقيقات و فن آوري مسووليت ارزيابي و ارزشيابي مدارج علمي كشور را برعهده دارد، براي اينجانب و قريب به اتفاق فارغ التحصيلان و دانشجويان دوره هاي فراگير دانشگاه پيام نور اين سوال مطرح شده كه چرا مدير عامل محترم بانك ملي كه حوزه فعاليت ايشان در محدوده نظام بانكي و مالي كشور است چگونه و با چه ابزار اندازه گيري و قياسي توانسته اند به اين نتيجه برسند كه فارغ التحصيلان دوره هاي فراگير دانشگاه پيام نور فاقد توانمندي هاي لازم در مقايسه با ديگر فارغ التحصيلان هستند و به اين سادگي توانسته اند مدركي را كه مورد تاييد وزارت علوم، تحقيقات و فن آوري است زير سوال ببرند.
آيا سيستم بانك ملي صلاحيت ارايه اظهارنظر نسبت به مدارك دانشگاهي را دارد و معيار مقياس آن بانك محترم نسبت به اين گونه ارزيابي چيست؟
علي نصيري