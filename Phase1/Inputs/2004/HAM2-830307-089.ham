خبرگزاري هاي غربي مطرح كردند
نخستين نام ها براي تشكيل حكومت در عراقپاچه چي رئيس جمهور،شهرستاني نخست وزير
در حمله صبح ديروز افراد ناشناس به خودروي حامل كارشناسان روس 2 روسي و 2 عراقي كشته و 5 روسي ديگر مجروح شدند
در حاليكه پنج هفته به زمان انتقال قدرت در عراق باقي مانده،گفته مي شود كه نام رئيس جمهور و نخست وزير دولت جديد اين كشور مشخص شده است اما ميزان قدرت و اختيارات اين دولت در قبال نيروهاي آمريكايي مستقر در عراق همچنان نامشخص و مورد اختلاف است.
رسانه هاي آمريكايي ديروز به نقل از مقامات اين كشور نوشتند كه حسين شهرستاني 62 ساله كانديداي اول نخست وزيري عراق است. او يك دانشمند شيعه و متخصص امور هسته اي است كه در زمان حاكميت رژيم صدام در زندان ابوغريب در حبس بود. او هيچگونه گرايش سياسي ندارد و اين يكي از ويژگي هاي مهم براي نخست وزيري عراق است. شهرستاني ماه گذشته در مقاله اي در روزنامه وال استريت از اينكه مقامات اشغالگر عراق اين كشور را براي برگزاري انتخابات آماده نمي كنند انتقاد كرد.
شهرستاني در گفتگويي با واشنگتن پست گفت: اگر مقام نخست وزيري به او پيشنهاد شود با بي ميلي مي پذيرد. او خود را مشاور آيت الله سيستاني معرفي كرده و گفته است، اين روحاني برجسته شيعه نقش بسيار سازنده اي در يك سال گذشته در عراق ايفا كرده است.
شهرستاني كه داراي مدرك دكتراي شيمي هسته اي از دانشگاه كانادا است، به دليل خودداري از كار بر روي تسليحات هسته اي به جاي انرژي هسته اي، 10 سال در زندان ابوغريب حبس شد. او در سال 1991 از اين زندان گريخت و طي اين سالها در تبعيد به سر برد. او ابتدا به همراه همسر و سه فرزندش به ايران و سپس به انگليس رفت و در اين كشور به عنوان استاد ميهمان مشغول تدريس شد.



پيش از اين مقامات عراقي و آمريكايي از عدنان پاچه چي به عنوان نامزد اول رياست جمهوري عراق نام برده بودند. از ابراهيم جعفري و جلال طالباني به عنوان معاونان رئيس جمهور نام برده مي شود. به اين ترتيب وضعيت سه مقام نخست دولت جديد عراق مشخص شده است اما موضوع جنجالي و مورد اختلاف اكنون ميزان قدرت و اختيارات اين دولت در مقابل بيش از 138 هزار نيروي آمريكايي است.
اين اختلاف اين بار تنها ميان آمريكا و سه كشور فرانسه، روسيه و چين نيست و اين بار انگليس نيز در موضع مخالفان واشنگتن قرار گرفته است.
توني بلر نخست وزير انگليس ديروز در لندن به خبرنگاران گفت: كنترل سياسي نهايي(نيروهاي خارجي مستقر در عراق)با دولت عراق است. معناي انتقال حاكميت همين است.
مطبوعات انگليس از جمله گاردين و فايننشيال تايمز ديروز از احتمال وتوي طرح آمريكا براي باقي ماندن كنترل و فرماندهي نيروهاي آمريكايي در دست واشنگتن خبر دادند.
اين در حاليست كه كالين پاول وزير خارجه آمريكا در يك كنفرانس خبري در واشنگتن  گفت: در نهايت نيروهاي آمريكايي تحت فرماندهي آمريكا باقي مي مانند و براي حفاظت از آنها هر كاري كه لازم باشد انجام مي دهيم.
پاچه چي در اظهار نظري در اين مورد گفت: حرف ما اين است كه هر عملياتي بايد با تاييد دولت عراق انجام شود.



وزير امور خارجه روسيه نيز گفته است: اين كشور تنها زماني كه دولت انتقالي مشروع در عراق شكل بگيرد، حاضر به گفت و گو درباره قطعنامه جديد سازمان ملل درباره عراق خواهد بود.
به گزارش ايسنا به نقل از روزنامه جنگ، سرگئي لاوروف وزير امور خارجه روسيه، خطاب به پارلمان اين كشور اظهار داشت كه ماموريت اخضر ابراهيمي، نماينده ويژه سازمان ملل در عراق، دادن فرصتي براي كشف امكان توافق در جامعه عراق و اينكه دولت جديد تا چه اندازه در جامعه عراق و همسايگانش مشروعيت خواهد داشت، بوده است.
لاورف گفت: فقط پس از دريافت اين اطلاعات ما مي توانيم موضوع به رسميت شناختن اين حكومت را بررسي كنيم.
فرانسه نيز خواستار ايجاد تغييراتي در قطعنامه شوراي امنيت شده است.
كشته شدن دو تبعه روسيه در عراق
الكساندر ياكوونكو سخنگوي وزارت امور خارجه روسيه ديروز كشته شدن 2 تن از اتباع روس در بغداد را تاييد كرد.
به گزارش شبكه دوم تلويزيون دولتي روسيه ياكوونكو اعلام كرد در حمله صبح ديروز افراد ناشناس به خودرو حامل كارشناسان روس علاوه بر دو كارشناس روس دو نفر عراقي كشته و 5 روس ديگر مجروح شدند.