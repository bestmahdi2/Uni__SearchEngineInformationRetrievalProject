نگاه امروز
ابتكار عمل؛ لازمه دي هشت
شكل گيري و تقويت بلوكهاي تجاري و اقتصادي امروزه به روندي فعال و مؤثر در عرصه تعاملات اقتصاد جهاني تبديل شده است.
اين مهم كه عموماً ناشي از پيچيدگي وگسترش روابط اقتصادي و تجاري، افزايش رقابت كشورها براي بهره گيري از فرصتهاي محدود در عرصه جهاني و كاهش آسيب پذيري ها و تلاش براي در پيش گرفتن سياست واحد، هماهنگ و مكمل جهت نهادينه كردن سياستهاي توسعه اي و حضور فعال در عرصه جهاني است، در تعيين سهم و جايگاه كشورها در اقتصاد و تجارت جهاني مؤثر ارزيابي مي شود.
اين روند به طور ملموس در طول دو دهه گذشته در ميان كشورهاي در حال توسعه نيز با استقبال خوبي مواجه شده و امروزه نهادهايي همچون آ.سه.آن و مركوسور به بازيگراني فعال در عرصه تعاملات بين الملل هماهنگ با منافع كشورهاي عضو تبديل شده اند.
در اين ميان نهادهاي اقتصادي و تجاري فراواني را در ميان كشورهاي در حال توسعه مي توان يافت كه غيرفعال و ناشناخته مي باشند. از جمله اين نهادها، گروه دي هشت است. اين نهاد با وجود اينكه بيش از هشت سال از زمان شكل گيري آن مي گذرد و تقريبا هشت كشور مسلمان برتر به لحاظ درجه رشد اقتصادي در آن حضور دارند، همچنان و در حالي كه چهارمين اجلاس سران آن در تهران برگزار شد، فاقد استراتژي و برنامه مشخص براي فراهم ساختن همكاري هاي في مابين و ايجاد بستري براي حضور ساير كشورهاي اسلامي است.
بنظر مي رسد اراده اي قوي و قاطع از سوي كشورهاي عضو براي تقويت اين نهاد وجود ندارد.
بخشي از اين ناكامي نيز به ملاحظات و اختلافات سياسي ميان كشورهاي عضو مربوط است كه در اين زمينه سردي روابط ايران و مصر از برجستگي بيشتري برخوردار است.
خلاصه كلام اينكه هر چند ايجاد منطقه آزاد تجاري ميان كشورهاي عضو اين گروه آرماني و حداقل در ميان مدت به دليل موانع ساختاري عمده امكان پذير نيست با اين حال ايران به عنوان رئيس آتي اين گروه مي تواند با ابتكار عمل لازم در توسعه روابط تجاري درون گروهي از طريق كاهش تعرفه هاي تجاري و ايجاد يك بلوك اقتصادي و فعال با سياستهاي مشترك در روابط با ساير بلوك و در صحن سازمانهاي اقتصادي بين المللي مؤثر واقع گردد.
اين مهم نيازمند استراتژي مشخص كه مورد اجماع و پذيرش كشورهاي عضو باشد، است. بنابراين به طور قطع وزارت امور خارجه در كنار وزاتخانه هاي اقتصادي در اين زمينه مسئوليتي حساس و سنگين بر عهده دارد.