حفاري بزرگترين طرح زيرزميني ترافيك شهري در ايران پايان يافت
تونل رسالت تا پايان امسال به بهره برداري مي رسد
شهردار تهران: پيش سند ساختمان هاي پيش فروش تا ماه آينده صادر مي شود
گروه شهري: ديروز با حضور مهندس محمد علي آبادي معاون فني عمراني شهرداري تهران عمليات اتصال بخش شرقي و غربي تاج تونل جنوبي رسالت( پروژه احداث ادامه بزرگراه رسالت )به انجام رسيد.
به گزارش خبرنگار ما، تكميل قسمت فوقاني تونل رسالت در حقيقت بخش اصلي و از نظر فني حساس ترين قسمت تونل محسوب مي شود كه مراحل حساسي نظير عمليات فني، عبور از زير خيابان ولي عصر و گذر از مناطق پر آب مياني راه را پشت سر گذاشته و در همه مراحل هماهنگي خاص خود را با عمليات تونل شمالي كه تنها با فاصله 4 متر موازي تونل جنوبي حركت مي كرده را مد نظر داشته است.
بنابراين گزارش تونل رسالت به طول حدود يك كيلومتر از بزرگراه آفريقا آغاز و بعد از عبور از زير خيابانهاي الوند، زاگرس، خالد اسلامبولي، وليعصر، نظامي گنجوي، به خيابان اسدآبادي مي رسد. اين پروژه براساس دو محور عبوري رفت و برگشت با دهانه اي به عرض 5/16متر كه براي عبور سه خط طراحي شده است و در تاسيسات تونل نيز شبكه روشنايي، اعلام حريق، دوربين كنترل از راه دور، تهويه هوا، آتش نشاني، برق اضطراري و منبع آب آتش نشاني نيز پيش بيني شده است.
مهندس علي آبادي، معاون فني و عمراني شهرداري تهران به خبرنگار ما گفت:  بزرگراه رسالت يكي از طولاني ترين مسيرهاي شرقي - غربي تهران است كه شرق تهران را از خيابان دماوند به غربي ترين نقاط تهران در محدوده شهرك راه آهن متصل مي كند و قطعا تكميل مسير بزرگراه رسالت و سرتاسري شدن آن تاثير بسزايي در كاهش بار ترافيكي بزرگراه همت خواهد داشت.
وي گفت: براساس آمار حدود 5 سال پيش سازمان برنامه و بودجه روزي 250 ميليون تومان به علت زياده روي در مصرف بنزين در ترافيك بزرگراه همت به اقتصاد كشور ضرر وارد مي شد كه اين رقم جداي از زيانهاي ناشي از آلودگي هوا و اتلاف وقت شهروندان در راهبندان است.
وي اظهار اميدواري كرد تكميل تونل و بزرگراه رسالت و اتصال بزرگراه هاي موازي نياوران و امام علي در شمال شرقي تهران، شهرونداني كه قصد حركت به غرب تهران را دارند به اين بزرگراه هدايت كرده و ترافيك اين محدوده را روان سازد.



علي آبادي هزينه احداث تونل رسالت را حدود 50 ميليارد تومان و زمان بهره برداري از آن را تا پايان سال جاري اعلام كرد.
وي تاريخ شروع احداث اين تونل را مربوط به 10 سال قبل دانست كه از يك سال و نيم قبل فعاليت جدي احداث آن آغاز شد به طوري كه از سال گذشته تاكنون حدود 12 ميليارد تومان هزينه شده است و اكنون كار بصورت سه شيفته و در هر شيفت تا 500 نفر نيرو در اين پروژه به كار مشغولند.
معاون فني و عمراني شهرداري تهران پروژه احداث تونل رسالت را در سطح كشور كم نظير اعلام كرد و گفت: ما نه تنها در داخل كشور كه حتي در سطح خاورميانه، تونلي با اين مشخصات فني و ابعاد نداريم.