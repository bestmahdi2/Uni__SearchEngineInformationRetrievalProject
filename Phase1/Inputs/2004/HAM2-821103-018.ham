خبر هفته
خودكشي زنان جوان ايلامي



خودكشي بيشترين رقم آسيب هاي اجتماعي را در بين زنان جوان استان ايلام دارد.
مشاور استاندار ايلام در امور بانوان با اعلام اين خبر به خبرگزاري جمهوري اسلامي گفت: «پس از گذشت چندسال از گسترش اين پديده شوم در بين زنان و جوانان اين استان هنوز راه چاره اساسي براي جلوگيري از آن به كار گرفته نشده است.»
«حيران پورنجف» با انتقاد از اين كه مسئولان مرتبط و آگاه نسبت به آمار خودكشي در ايلام هيچ اطلاعاتي در اختيار كميته بانوان قرار نداده اند و از اعلام آمار خودكشي ابا دارند، گفت: «با توجه به استعلام از منابع ديگر آمار خودكشي در اين استان نسبت به سال گذشته نه تنها كاهش نداشته بلكه همچنان در حال افزايش است.»
گفتني است حدود 70 درصد افرادي كه در ايلام اقدام به خودكشي مي كنند، زنان جوان هستند به طوري كه در سال گذشته 182 زن ايلامي خودكشي كردند.



20 ميليون تن ضايعات خوراكي
سالانه 20 ميليون تن موادغذايي كشور به سبد ضايعات ريخته مي شود.
رئيس مركز تحقيقات صنايع غذايي كشور با اعلام اين خبر به خبرگزاري جمهوري اسلامي ايران گفت: «نبود صنايع تبديلي و رواج فرهنگ نادرست مصرف از مهم ترين عوامل به وجود آمدن ضايعات موادغذايي در كشور است.»
بهروز فروتن با اشاره به اين كه ميزان ضايعات غذايي موجود در كشور مي تواند 15 ميليون انسان گرسنه را سير كند، گفت: «تا زماني كه موادغذايي به صورت سنتي و نيمه سنتي توليد مي شود، همچنان بايد شاهد ضايعات بيشتري در اين زمينه باشيم.»
نبود سيلوي كافي براي انبار محصولات، نداشتن سيستم آبياري و حمل و نقل مناسب به همراه ماشين آلات مورد نياز از ديگر دلايل توليد ضايعات خوراكي است.



ژاپني ها زلزله بم را بررسي مي كنند
گروهي از كارشناسان ژاپني براي بررسي چگونگي زمين لرزه بم به ايران مي آيند.
براساس خبري كه خبرگزاري جمهوري اسلامي ايران به نقل از گزارش تلويزيون سراسري ژاپن(ان.اچ.كي)منتشر كرده است پروفسور سادا اومي سوزوكي استاد دانشگاه كيوشو سرپرستي اين گروه كارشناسي را برعهده خواهد داشت.
اين گروه كه اواخر ماه ژانويه(نيمه بهمن)سال جاري راهي بم مي شوند قصد دارند با نصب دستگاه هاي زلزله نگاري نوع تكان هاي صورت گرفته به وسيله زمين لرزه اخير در شهر بم را مورد بررسي قرار دهند.
گفتني است كه با توجه به زلزله خيز بودن ژاپن، پژوهشگران اين كشور در مورد زمين لرزه هاي ساير نقاط جهان حساس بوده و خواهان كسب تجربه در اين زمينه هستند.



مطبوعات آزاد و سرمايه اجتماعي
دكترسيدحسن حسيني رئيس مركز مطالعات و تحقيقات دانشگاه تهران معتقد است:  «فعاليت مطبوعات آزاد باعث بالا رفتن سرمايه اجتماعي در جامعه شده است و مطبوعات از جمله ابزارهايي هستند كه امكان رشد و تحول اجتماعي را در جامعه فراهم مي كنند.»
وي بالا رفتن بودجه دفتر پيشگيري و امور اجتماعي سازمان بهزيستي و افزايش تعداد مراكز نگهداري كودكان خياباني را نيز از جمله شاخص هاي توجه به مشكلات حوزه اجتماعي دانست.