تازه  هاي دنياي رسانه ها
مقتدي صدر: حكومت شيعيان يعني حاكميت فقه شيعه و قوانين اسلام
شبكه تلويزيوني سي.بي.اس يكشنبه شب مصاحبه «باب سايمون»، گزارشگر خود را با مقتدي صدر پخش كرد كه گفته بود با رفتن صدام حسين و اشغال نظامي عراق از سوي آمريكا، از نظر او يك افعي رفت و يك اژدها برجايش نشست. ما مي خواستيم عراق از دست صدام خلاص شود، نه اين كه به اشغال نظامي آمريكا درآيد. صدر در اين مصاحبه گفت: آمريكا به عراق نيامده است كه اكثريت شيعه روي كار آيد، بالعكس آمريكا آمده است كه نگذارد يك دولت شيعه زمام امور عراق را به دست گيرد. حكومت شيعه يعني حاكميت فقه شيعه يعني اجراي قوانين اسلام و رئيس دولت شدن يك فرد كه در يك خانواده شيعه مذهب به دنيا آمده است به معناي حكومت اكثريت شيعه كه خواهان حاكميت فقه شيعه و قوانين اسلام است نيست. حكومت را اكثريت مردم بايد انتخاب كنند. صدر در جاي ديگري از مصاحبه خود گفت: در حالي كه آمريكا از صلح سخن مي گويد، ديديم كه چگونه عراقي ها را شكنجه مي كند؛ شكنجه و صلح همخواني ندارند.
كويت نگران است
ح. حدادين در يك گزارش مشروح و مستدل نوشته است كه نگراني كويت اينك كمتر از زماني نيست كه صدام حسين در اوج قدرت بود. به نظر مي رسد كه اين نگراني ناشي از ادعاي عراقي ها است و در آينده هم وجود خواهد داشت. كويت داراي درآمد سرشار نفت است و چشم طمع نسبت به آن ادامه خواهد داشت. با اين تفاوت كه نزديكي دولت كويت به آمريكا و تامين تسهيلات نظامي براي اين كشور در حمله به عراق و سپس سرازير شدن كويتي ها به عراق براي كسب كنترات هاي پر درآمد بر دشمني نسبت به كويت در جهان عرب و مخصوصاً در ميان عراقي افزوده است.
جورج بوش و سلاح كمري صدام
«تايم» در شماره اين هفته خود نوشته است كه جورج بوش اين روزها با اشتياق و غروري خاص سلاح كمري صدام حسين را به هر ميهمان كاخ سفيد نشان مي دهد. اين سلاح كه صدام هيچگاه آن را از خود جدا نمي كرد و در جريان دستگيري او در زير زمين يك مزرعه به دست نظاميان آمريكايي افتاد در دفتر مطالعه رئيس جمهور در كاخ سفيد نگهداري مي شود. صدام حسين هنگام دستگيرشدن، اين سلاح را داشت اما از آن استفاده نكرد(نه خودش را كشت و نه به تنها نظامي آمريكايي كه وارد مخفيگاه سوراخ مانند او شده بود تيراندازي كرد). اين سلاح از سوي واحد دستگير كننده صدام به جورج بوش هديه شده است.
آمريكا در حال محاصره چين
ديروز آسوشيتدپرس برخي از تحليل هايي را كه بر گزارش اخير پنتاگون به كنگره آمريكا درباره آمادگي نظامي چين نوشته شده است نقل و مخابره كرده بود. به نظر اين تحليلگران، رفتن آمريكا به عراق و تاكيد آن دولت به ادامه مبارزه با تروريسم در هرجا، و به اين بهانه استقرار در ازبكستان و ساير نقاط آسياي ميانه، و از طرفي تقويت مناسبات با هند و تلاش براي بي نياز ساختن پاكستان از كمك چين، تمركز نيروي زيردريايي در اطراف چين و انتقال بمب افكن هاي استراتژيك به جزيره گوام و... چين را وادار به تفكر مجدد درباره مسائل دفاعي خود كرده است. چيني ها بدون توجه به ژست هاي دوستانه آمريكا از جمله تلفن بوش به رئيس جمهوري چين و تاكيد مجدد بر «سياست وجود يك چين»، نگران محاصره ميهن خود از جانب آمريكا به همان صورتي كه شوروي از سال 1947 به بعد در آن قرار داشت شده اند. چيني ها راه مقابله با آمريكا را فعلاً تجهيز ارتش آزاديبخش خلق به ضد سلاح هاي آمريكايي قرار داده اند، زيرا سياست چين بر حمله نظامي و تعرض به ديگران قرار ندارد. از سوي ديگر، توليد سلاح هايي كه بتواند جنگ افزارهاي تعرضي را پيش از رسيدن به هدف نابود كند ارزانتر و آسانتر تمام مي شود. كارشناسان نظامي چين مي دانند كه هيچ كشوري توان و استعداد پياده كردن نيرو در خاك آن كشور را به دليل وسعت نيروي دفاعي ندارد و تنها نگراني آنان اين است كه نمي خواهند در حمله احتمالي به صنايع و دستاوردهايشان آسيب برسد و به همين لحاظ همه سعي خود را مي كنند تا بتوانند حمله را پيش از رسيدن به خاك چين خنثي سازند و سلاح هاي حمله كننده را از كار بياندازند.