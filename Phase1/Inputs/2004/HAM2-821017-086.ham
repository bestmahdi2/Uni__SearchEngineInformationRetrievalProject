مجلس مشمولان ليسانس و بالاتر را از خدمت سربازي معاف كرد
براساس طرح يك فوريتي اصلاح موادي از قانون نظام وظيفه عمومي كه در جلسه علني ديروز كليات و 6 ماده از آن تصويب شد،همه مشمولان داراي مدرك تحصيلي ليسانس و بالاتر و معادل حوزوي آنها حداكثر به مدت سه ماه براي فراگيري آموزش هاي نظامي و سازماندهي در نيروي احتياط به مراكز آموزشي نيروهاي مسلح اعزام و از انجام باقيمانده خدمت دوره ضروري معاف مي شوند. طبق اين طرح مدت دوره ضرورت خدمت به 18 ماه و دوره احتياط به 8 سال و 6 ماه كاهش مي يابد و دارندگان ليسانس و بالاتر در صورت اخذ پذيرش از دانشگاههاي خارج از كشور كه مورد تاييد وزارت مربوطه باشد مي توانند مانند دانشجويان داخل از معافيت تحصيلي برخوردار باشند.
به گزارش خبرنگار پارلماني همشهري در جلسه علني ديروز پس از سخنان سه نماينده موافق و سه نماينده مخالف درباره كليات اين طرح دريابان شمخاني به عنوان نماينده دولت در سخناني مخالفت دولت را با اين طرح يك فوريتي اعلام كرد.
سخنان دو نماينده درباره طرح
در ابتداي  مطرح  شدن  اين  طرح  در صحن  علني  مجلس  و قبل  از راي گيري  در مورد كليات ، علاءالدين  بروجردي ، رضا طلايي  نيك  و احمد ناطق  نوري  به ترتيب  نمايندگان  بروجرد، بهار و كبودرآهنگ  و نور و محمودآباد در مخالفت  با اين  طرح  ديدگاههاي  خود را مطرح  كردند.ايرج  نديمي ، حسين  مرعشي  و محسن  آرمين  به  ترتيب  نمايندگان  لاهيجان ، كرمان  و تهران  نيز در موافقت  با اين  طرح  به  بيان  ديدگاههاي  خود پرداختند.
علاءالدين  بروجردي  نماينده  بروجرد گفت : وزير دفاع  و تمامي  فرماندهان  نيروهاي  مسلح  در تاريخ  11/ 10/ 82 در جلسه اي  مشترك ، نگراني  خود را از اين  طرح  اعلام  و همگي  بر زيانباربودن  آن  تأكيد كردند.وي  افزود: آقايان  همچنين  در پنج  نوبت  و طي  نامه هايي  رسمي  و بسيار مستدل ، مخالفت  خود را با اين  طرح  به  اطلاع  رئيس  مجلس  رسانده اند.
بروجردي  با انتقاد از اينكه  چرا اين  طرح  بسيار مهم  در چهارمين  سال از مجلس  ششم  و نيز با عجله  و فوريت  پيگيري  مي شود، گفت : اين  كار منطقي نيست  و مفهوم  خاص  خود را دارد.
نماينده  بروجرد، روح  حاكم  بر اين  طرح  را تبعيض  بين  آحاد ملت  دانست و گفت : بر اساس  قانون  اساسي  بايد همه  امكانات  عادلانه  بين  مردم  تقسيم  شود در حالي كه  اين  طرح ، چنين  نيست .وي  اظهار داشت : هم  اكنون  چند ميليون  انسان  زير خط فقر در كشور زندگي مي كنند و بسياري  از افراد به  دليل  عدم  توانايي  مالي ، نمي توانند تحصيلات عاليه  كسب  كنند، حتي  عده اي  قادر به  كسب  ديپلم  نيز نمي شوند تا چه  رسد به ليسانس  و ما بار سنگين  دفاع  از كشور را نيز بر دوش  اين  افراد مي نهيم .
بروجردي  اين  طرح  را تبعيض  ناروا دانست  و گفت : جنگ هاي  امروز علمي و الكترونيك  است  و حضور متخصصان  را در نيروهاي  مسلح  مي طلبد و تصويب  اين طرح  موجب  محروم  شدن  ارتش  از نيروهاي  متخصص  و نيز تضعيف  بنيه  دفاعي  كشور مي شود.
حسين  مرعشي  نماينده  كرمان  نيز بعنوان  موافق  اين  طرح  گفت : هم اكنون  ما به  دليل  رشد جمعيت  با مازاد عرضه  مشمول  مواجهيم  در حالي كه  درسالهاي  آينده  با كمبود مشمول  مواجه  خواهيم  بود.وي  تصريح  كرد: خانواده ها براي  اعزام  جوانان  خود به  دوره  سربازي بايد بيش  از يكسال  در نوبت  اعزام  بمانند كه  در اين  يكسال  نه  مي توانند ازدواج  كنند و نه  رسما مشغول  به  كار و فعاليتي  شوند.مرعشي  با بيان  اينكه  در سالهاي  آينده  با مساله  خالي  شدن  نيروهاي مسلح  از سرباز روبرو خواهيم  شد، گفت : نيروهاي  مسلح  نيازمند حرفه اي شدن  هستند.
شمخاني وزير دفاع نيز در مخالفت با اين طرح گفت: ما مثل مجلس معتقديم كه قانون نظام وظيفه عمومي بايد مطابق شرايط روز اصلاح شود ولي طرحي كه هم اكنون در مجلس مطرح است فاقد كارشناسي لازم است و درباره طرح كنوني با نيروهاي مسلح همكاري و مشورت نشده است.وي كه به عنوان نماينده دولت بر مخالفت دولت با اين طرح تاكيد داشت، گفت: مهمترين دليل مخالفت دولت بار مالي سنگين اين طرح است، در حالي كه امسال نيروهاي مسلح با چهارصد ميليارد تومان كسري بودجه مواجهند، اين مشكل با تصويب طرح كنوني چند برابر مي شود. وزير دفاع كاهش دوره خدمت سربازان ليسانس و بالاتر را موجب واردشدن ضربه به بدنه كارشناسي نيروهاي مسلح دانست و با ارائه پيشنهادي از مجلس خواست يك ماه به دولت براي آماده كردن لايحه جامع نظام وظيفه مهلت دهند و يا حداقل اجازه دهند ظرف يك هفته هياتي از وزارت دفاع و كميسيون امنيت ملي اين طرح تا حدودي پخته تر و اصلاح كنند، ولي جعفر گلباز مخبر كميسيون امنيت ملي با پيشنهاد نماينده دولت مخالفت كرد و نمايندگان نيز به كليات طرح اصلاح موادي از قانون خدمت نظام وظيفه عمومي راي مثبت  دادند و سپس بررسي مواد اين طرح آغاز شد.