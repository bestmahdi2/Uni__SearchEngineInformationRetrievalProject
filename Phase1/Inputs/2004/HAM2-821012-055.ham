مكث
انجمن وبلاگ نويس ها عضو مي پذيرد



وبلاگ هاي ايراني مي توانند به عضويت انجمن وبلاگ نويسان ايران درآيند.
به گزارش ايلنا وبلاگ نويسان وبلاگ داران ايراني داخل و خارج از كشور با قبول شرايط مندرج در اساسنامه انجمن مي توانند به عضويت انجمن وبلاگ نويسان ايران درآيند، اين اقدام به منظور ايجاد يك مرجع حقوقي و ايجاد محوريت براي فعاليت هاي وبلاگ نويسان صورت پذيرفته است.بنابراين گزارش، اهداف انجمن، ايجاد پل ارتباطي بين دنياي مجازي و دنياي واقعي، برگزاري همايش ها و دوره هاي خاص جهت ارتقاي فرهنگ وبلاگ نويسي و ايجاد وبلاگ هاي گروهي با محتواي بالاتر و سامان  بخشيدن به اهداف وبلاگ نويسي است.با ايجاد اين انجمن و رسميت بخشيدن به آن از سوي وزارت كشور، اين انجمن خواهد توانست براساس شرايط ذكر شده در اساسنامه از اعضاي خود حمايت به عمل آورد.اين انجمن از شركت مخابرات خواسته است تا با حذف فيلترينگ از وبلاگ هاي ايراني موانع ايجاد شده بر سر راه وبلاگ نويسي را مرتفع كند.
راه اندازي دو رشته
تحصيلي اينترنتي در دانشگاه شيراز



معاون آموزشي وزارت علوم گفت: از اسفندماه امسال، دانشگاه شيراز براي اولين بار در دو رشته مهندسي برق و مخابرات و كارشناسي ناپيوسته كنترل، به صورت الكترونيك دانشجو مي پذيرد.
دكترحسن خالقي، معاون آموزشي وزارت علوم، تحقيقات و فناوري در گفت وگو با ايلنا خاطرنشان كرد: از مهرماه آينده نيز اين دانشگاه، در دو رشته كارشناسي ارشد، دانشجوي اينترنتي مي پذيرد.وي با اشاره به اين كه ساير دانشگاه هاي كشور برنامه هاي جدي براي پذيرش دانشجوي اينترنتي را آغاز كرده اند، گفت:  اين امر كمك قابل توجهي براي دانشجويان مجازي است.خالقي تصريح كرد:  دانشجويان اينترنتي، دانشجوي رسمي تلقي مي شوند و بايد در آزموني كه توسط دانشگاه و با همكاري سازمان سنجش برگزار مي شود، شركت كنند.وي در خصوص پذيرش دانشجوي نيمه خصوصي گفت: پذيرش اين دانشجويان به دو صورت، انجام مي گيرد، يكي به اين طريق كه آنان نيز در آزمون سراسري شركت كرده و به عنوان دانشجوي نيمه حضوري پذيرفته مي شوند.معاون آموزشي وزارت علوم يادآور شد: راه ديگر اين است كه اين داوطلبان به عنوان دانش پذير به دانشگاه مراجعه كرده و تعدادي درس را انتخاب مي كنند و اگر اين دروس را با موفقيت بگذرانند،  به عنوان دانشجو پذيرفته مي شوند.خالقي در پايان گفت: سال گذشته،  پنج هزار دانشجو از طريق آزمون سراسري به صورت نيمه حضوري در دانشگاه ها پذيرفته شدند.
اينترنت در آديس آبابا و آمريكا



اگرچه آمريكا به عنوان اولين كشوري شناخته شده كه شاهد انقلابي در تجارت الكترونيك بوده است، اما امروز اگر در آمريكا فردي تصميم بگيرد از طريق اينترنت مثلاً  به آدرس amazon.com تعدادي گوسفند زنده را سفارش دهد كه ظرف كمتر از 48 ساعت به وي تحويل شود، به نتيجه نخواهد رسيد. در حالي كه اگر همين فرد در آديس آبابا، مركز كشور حبشه، چنين تصميمي بگيرد، به شرط داشتن كارت اعتباري معتبر، مي تواند از طريق سايت ethiogift.com گوسفند زنده را در سه اندازه كوچك، متوسط و بزرگ سفارش دهد و آن را در مدت كوتاهي تحويل بگيرد. هزينه ارسال گوسفند تقريباً برابر با هزينه اي است كه سايت amazon.com براي ارسال يك كتاب از مشتريانش دريافت مي دارد. اين قضيه و امثال آن، نشان دهنده گسترش كاربردهاي بومي اينترنت در سطح جهان است.
در گزارشي از سازمان ملل، اينطور آمده است: «كشورهايي كه تكنولوژي ارتباطات و اطلاعات آنها بر مبناي كار با اينترنت استوار است، در حال برداشتن گام هايي موثر براي افزايش بهره وري هستند. اما كشورهاي در حال توسعه كه از اين قافله جا مانده اند، قادر به مشاهده هيچ گونه رشدي در بهره وري خود نيستند.»
اين گزارش بيان مي كند: افزايش در ميزان بهره وري به بهبود و پيشرفت در استانداردهاي زندگي مي انجامد و بسياري از دستاوردهاي تجاري و بازرگاني در آمريكا مديون مداخلات مثبتي است كه اينترنت در بخش ارتباطات و اطلاعات داشته است.
نكته مهم اين كه اين افزايش در دستاوردهاي تجاري، بازرگاني حتي در آمريكا نيز به مرحله نهايي تكامل خود نرسيده است. بسياري از بخش هاي بازرگاني هنوز در مراحل يادگيري و تجربه اندوزي در استفاده بهينه از اينترنت هستند.
آمريكا، حتي اگر در برداشتن آخرين گام جهت دستيابي به تكامل نهايي در رشد بهره وري باز بماند، باز هم بسيار جلوتر از ساير كشورها در خصوص به كارگيري اينترنت براي مقاصد ارتباطات و اطلاعات خواهد بود.نگراني بخش تجارت و توسعه سازمان ملل از اين موضوع است كه كشورهاي در حال توسعه از اين قافله جا بمانند و نتوانند همسو و همزمان با اين تكنولوژي گام بردارند. به هر حال، اگر كشورهاي در حال توسعه بتوانند در به كارگيري اينترنت در زمينه هاي بازرگاني، تجاري، اطلاعات و ارتباطات خود را به قافله كشورهاي پيشرفته برسانند، قادر خواهند بود كه سطح رفاه، درآمد و بازدهي اقتصادي خود را بالا ببرند. ارزش به كارگيري اينترنت در پيشرفت و توسعه در شركت ها و نحوه عملكرد آنها در اقتصاد و بازرگاني نهفته است.