در آستانه اجلاس اوپك
قيمت نفت افزايش يافت
گروه اقتصادي: قيمت هاي نفت خام عليرغم انتشار اخباري از افزايش ذخاير نفت آمريكا در هفته گذشته كه موجب كاهش قيمت ها شده بود، روز جمعه به دليل اظهارات مقامات اوپك در مورد عدم تغيير ميزان توليد نفت اعضاي اين سازمان در اجلاس هفته جاري روبه افزايش گذاشت.
در بازار لندن نفت برنت درياي شمال براي تحويل ماه آينده 16 سنت افزايش يافت و 29 دلار و 43 سنت داد و ستد شد. نفت سبك آمريكا نيز در اين بازار با 25 سنت افزايش 33 دلار و 33 سنت داد و ستد شد.
دلالان بازار نفت به دليل عدم اطمينان در مورد افزايش يا عدم افزايش توليد كشورهاي عضو سازمان كشورهاي توليد كننده نفت در معاملات خود جانب احتياط را رعايت مي كنند.
درهفته گذشته اغلب مقامات نفتي كشورهاي عضو اوپك بر عدم تغيير سقف توليد اين سازمان كه در حال حاضر روزانه 24 ميليون و 500 هزار بشكه است تاكيد كرده اند.
بيژن زنگنه وزير نفت كشورمان نيز روز پنج شنبه تاكيد كرد كه اوپك قصد تغيير سقف توليد را ندارد.