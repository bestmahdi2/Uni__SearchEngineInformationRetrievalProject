گزارش ايسنا از حضور ناشناس مقام معظم رهبري در جمع مردم بم
سفر غيرمنتظره مقام معظم رهبري به شهر زلزله زده بم و حضور ايشان در جمع مردم مصيبت زده، اين بار از ويژگي هاي مهمي برخوردار بود.
به گزارش عكاس ايسنا در اين سفر رهبري انقلاب طي ساعاتي به صورت ناشناس از اردوگاه ها و محل هاي اسكان زلزله زدگان بازديد كردند و از نزديك شرايط خدمت رساني به مردم و مشكلات و خواسته هاي آنها را مورد بررسي قرار دادند.
خبرنگار روزنامه جوان نيز در اين باره به ايسنا گفت: رهبري صبح زود كه وارد فرودگاه شهر بم شدند، در حالي كه تنها مسئول مطلع از حضور ايشان يعني فرماندار بم، ايشان و تعداد اندك همراهانشان را همراهي مي كرد با دو تويوتا وانت راهي خيابانها و محله هاي ويران شده بم شدند.
وي افزود: مقام معظم رهبري براي ارتباط با مردم، به جاي لباس هميشگي با يك پالتو و كلاه كرم رنگ و در حالي كه بر روي صندلي جلوي تويوتا نشسته بودند به ميان زلزله زدگان بم رفتند.
اين شاهد عيني ادامه داد: در خيلي از نقاط شهر نيروهاي امنيتي و انتظامي جلوي حركت وانت ها را مي گرفتند و فرماندار بم مجبور مي شد با گفتن شفيعي هستم راه را باز كند. رهبري در چنين وضعيتي به ميان مردم و درون چادرها مي رفتند و ضمن مجالست با آسيب ديدگان و گفت و شنود با آنها از نحوه خدمت رساني به زلزله زدگان آگاه مي شدند.
وي اظهار داشت: برخي مواقع شرايط به گونه اي مي شد كه مردم با ديدن فرماندار به سوي او هجوم مي آوردند و طرح مشكل مي كردند بدون اينكه بدانند رهبري در كنار آنها ايستاده است. اين صحنه  اي بود كه در اكثر اردوگاه ها و محلات ديده مي شد و از ساعت 8 صبح تا 5/12 ظهر مردم بطور غيرمنتظره و غافلگيرانه با رهبرشان مواجه مي شدند و به درد دل مي پرداختند.