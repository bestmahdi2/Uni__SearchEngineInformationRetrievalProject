با حضور رئيس جمهوري
عمليات ساخت شهرك 800 واحدي بم آغاز شد
سيد محمد خاتمي رئيس  جمهوري  پيش  از ظهر ديروز وارد شهر زلزله  زده  بم شد و در فرودگاه  مورد استقبال  استاندار كرمان ، مسئولان  استان  و امام  جمعه  بم  قرار گرفت .
آقاي  خاتمي در سفر يك  روزه  به  بم  از روند عمليات  ساماندهي ، اسكان زلزله  زدگان  و آغاز عمليات  بازسازي  شهر زلزله  زده  بم  بازديد كرد.
رئيس  جمهوري  را در سفر به  بم ، وزراي  مسكن  و شهرسازي ، كشور، فرهنگ  وارشاد اسلامي ، بهداشت  و درمان  و رئيس  ستاد بازسازي  شهرستان  بم  همراهي مي كردند.
در اين سفر عمليات  اجرايي  شهرك  800 واحدي  شهرستان  بم  آغاز شد.
اين  واحدها به  صورت  بتني  با ديوارهاي  سازه اي  و پوشش هاي  «پريدال » باصرف  اعتباري  بالغ  بر 120 ميليارد ريال  توسط سازمان  ملي  زمين  و مسكن  درشهر بم  ساخته  و به  متقاضيان  واگذار خواهد شد.
اين  واحدها به  صورت  اجاره  به  شرط تمليك  واگذار مي شود.
به  گزارش  ايرنا،آقاي  خاتمي در ادامــه  سفر به  شهر زلزله  زده  بم  همچنين  ظهر ديروز از عمليات  آواربرداري  و پيشرفت  خانه سازي  در شهر بم  بازديدكرد و با جمعي  از اهالي  به  گفتگو پرداخت .
رئيس  جمهوري  در اين  بازديد ضمن  تأكيد بر بازسازي  هر چه  سريع  تر واحدهاي مسكوني  اين  شهر اظهار اميدواري  كرد كه  اين  منطقـه  در آينده اي  نزديك  بازسازي  شود.
برخي  از آسيب  ديدگان  بمي نيز در جريان  اين  بازديد ضمن  تقدير از كمك هاي  دولت  از رئيس  جمهوري  خواستند تا تلاش  بيشتري  از سوي  مسئولين  براي  بازسازي  اين  شهر انجام  شود.
سيد محمد خاتمي رئيس  جمهوري  همچنين  در جمع  دانش  آموزان  مدرسه  زينبيه  بم حضور يافت  و از دختران  دانش آموز دلجويي  كرد. رئيس  جمهوري  در ادامه  سفر از عمليات  اجرايي ساخت  شهرك  شهيد بهشتي  در اين  شهر ديدن  كرد.
در اين  بازديد مدير اجرايي  اين  طرح  اعلام  كرد: 115 واحد در اين  شهرك ساخته  و به  آسيب  ديدگان  زلزله  بم  واگذار شده  است .
وي  گفت : هر يك  از اين  واحدها بين  18 تا 20 متر مربع  زيربنا دارند.در اين  ديـدار يك  واحد مسكوني  توسط رئيس  جمهوري  به  يك  زوج  جوان  اين  شهرواگذار شد.
جلسه مشترك ستاد راهبردي و امدادرساني زلزله بم با حضور رئيس جمهوري عصر امروز در ارگ جديد بم تشكيل شد.
آقاي خاتمي در اين جلسه به طرح دولت براي بازسازي بم اشاره كرد و گفت: در اين طرح دو جنبه حائز اهميت شامل توجه به هويت فرهنگي، تاريخي و اجتماعي و ديگري نگاه خاص به توسعه بم مد نظر قرار گرفته است.
رئيس جمهوري افزود: در بازسازي بم بايد الگوي فرهنگي اين شهر را از گذشته گرفت و با استفاده از امكانات متناسب بايد زندگي نوين و پيشرفته اي براي مردم ايجاد كرد.
آقاي خاتمي يادآور شد آنچه از كمك هاي خارجي با وجود تبليغات به دست دولت ايران رسيده است فقط 5/7 ميليون دلار كمك نقدي بوده است كه فاصله زيادي با 400 ميليون دلار كمك خارجي شايعه شده دارد.
رئيس جمهور همچنين گفت: دولت پارسال 2100 ميليارد ريال براي بازسازي بم اختصاص داده بود و امسال هم 2400 ميليارد ريال ديگر به اين امر اختصاص داده است. آقاي خاتمي ابراز اميدواري كرد تا پايان عمر دولت وي، بازسازي شهر بم به طور كامل تمام شود.



رئيس جمهور همچنين بر تهيه وسايل خنك كننده، تأمين آب آشاميدني در تابستان و فراهم كردن امكانات زندگي مطلوب براي زلزله زدگان تأكيد كرد.
رئيس جمهور علت هجوم روستاييان حوالي شهر بم پس از زلزله به اين شهر را وابستگي حيات اين روستاها به مركزيت بم دانست و گفت: در بازسازي بم به اين روستاها هم توجه ويژه شود.
وي خواستار تدوين پيشنهادها و درخواست هاي نمايندگان بخش هاي اصناف، كشاورزي، صنعت و شوراي اسلامي شهر بم شد.
به گزارش(ايسنا)، كريمي استاندار كرمان در جلسه مشترك ستاد راهبردي و امدادرساني زلزله بم در حضور رئيس جمهور، با مورد توجه قرار دادن مراحل خدمات اوليه و اضطراري، اسكان موقت و بازسازي را از ابتداي حادثه بم تا كنون يادآور شد كه در حادثه بم دستگاههاي اجرايي و دولت و در راس همه مردم كشور در روزهاي اول هر چه داشتند در طبق اخلاص آوردند و اگر توفيقي در اين زمينه بوده از آن مردم است و اگر ضعفي بوده در نقش مديريت اين جانب مي باشد من صميمانه به خاطر اين ضعف ها عذرخواهي مي كنم.
وي با اشاره به طرح اسكان موقت گفت: ساختن حدود 600 هزار متر مربع كه ظرف مدت دو يا سه ماه قرار است به انجام برسد مي تواند در تاريخ مردم بم به ثبت برسد. دليل عمده تاخير اين اسكان موقت خواست خود مردم بم بود و ما مجبور شديم كار اصلي خودمان را تعطيل و 25 درصد اضافه كار تقبل كنيم تا به خواست مردم احترام گذاشته باشيم.
كريمي ادامه داد: آواربرداري كار را به تاخير انداخته ولي امروز اين اطمينان را مي دهم كه تا پايان ارديبهشت ماه بخش اسكان موقت خاتمه پيدا كند.
10 ميليارد تومان كمك بلاعوض
به خانواده قربانيان بم
گزارش ديگري حاكي است به منظور ساماندهي مالي خانواده هاي قربانيان زلزله زده بم و پرداخت مبالغي در ازاي نفرات كشته شده در هر خانواده، از محل كمك بلاعوض دولت مبلغ 10 ميليارد تومان در اختيار هلال احمر قرار گرفت.
محمدعلي كريمي، استاندار كرمان به ايلنا گفت: در بودجه تخصيص داده شده به اين امر كه از سوي هلال احمر پرداخت مي شود، براي خانواده اي كه يكي از اعضاي خود را در زلزله بم از دست داده اند، مبلغ 500 هزار تومان بلاعوض پرداخت مي شود.وي تصريح كرد: همچنين براي از دست دادن 2 نفر در خانواده، مبلغ 800 هزار تومان و نفرات بيشتر يك ميليون و 200 هزار تومان در نظر گرفته شده است.كريمي افزود: تاكنون 24 ميليارد تومان كمك نقدي داخلي از سوي مردم جمع آوري و به حساب هاي هلال احمر، كميته امداد امام خميني و بهزيستي واريز شده است.
وي همچنين مجموع كمك هاي نقدي خارجي را 7 ميليون و 300 هزار دلار اعلام كرد و گفت: جمع كمك هاي جنسي خارجي 15 هزار و 855 دستگاه چادر و 375 هزار تخته پتو و 142 دستگاه چادر گروهي بوده است.