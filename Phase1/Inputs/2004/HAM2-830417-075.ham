غازي ياور:
عراق به ايران اطمينان دارد
غازي الياور رئيس جمهور موقت عراق گفت: به ايران و تمايل آن به برقراري روابط مثبت و سالم با عراق اطمينان دارد.
به گزارش خبرگزاري دانشجويان ايران(ايسنا)، روزنامه  آمريكايي يو.اس.اي تودي با مخابره اين خبر به نقل از غازي الياور، رئيس جمهور جديد عراق در پاسخ به سئوالي مبني بر آن كه آيا فكر مي كنيد ايران در امور عراق دخالت مي كند، گفت: من چنين چيزي نگفتم، من گفتم كه دولت ايران به اندازه ي كافي هوشيار است تا به همكاري با ما بپردازد.
وي در پاسخ به پرسشي درباره  نگراني هايش در خصوص ادعاها درباره نفوذ ايران در عراق نوشت: اگر ما درباره ي ايران به عنوان يك دولت صحبت مي كنيم آنها به گونه اي واضح درك مي كنند كه هرگونه بي ثباتي در عراق تاثير منفي بر همسايگان مجاورمان خواهد داشت.
اين روزنامه  در ادامه به نقل از رئيس جمهور جديد عراق افزود: اما قطعا شورشيان در حال آمدن هستند، آنها ممكن است كه از هر جايي وارد شوند.
يو.اس.اي تودي در ادامه به نقل از وي گزارش داد: با اين حال عموم مردم عراق احساس مي كنند كه مسايلشان مسايل خودشان است و ما واقعا از هرگونه دخالت در امور داخلي مان خشنود نمي شويم؛ همان گونه كه ديگران از ما نمي خواهند تا در امورشان دخالت كنيم.
در همين حال اياد علاوي نخست وزير عراق از ايران و سوريه خواست از حضور نيروهاي چندمليتي در عراق حمايت كنند.
به گزارش خبرگزاري فرانسه، علاوي به تلويزيون العربيه گفت: برادران ما در سوريه و ايران بايد در موضع خود به نفع عراق تجديدنظر كنند و از حضور نيروهاي چندمليتي حمايت نمايند.
سخنان او درپي ا ظهارات بشار اسد و محمد خاتمي در تهران گفته شد. رؤساي جمهور سوريه و ايران بر لزوم خروج نيروهاي اشغالگر از عراق تاكيد كرده بودند.
علاوي در اين باره گفت، در حال حاضر در عراق نيروهاي اشغالگري نيست بلكه نيروهاي چندمليتي هستند كه به درخواست عراق و دولت عراق(آمده اند)و حضورشان براي حفظ امنيت ضروري است.
وي گفت: خروج اين نيروها در عراق در حال حاضر يك مصيبت به بار مي آورد. اميدوارم اين كشورها(ايران و سوريه)شانه به شانه عراق قرار گيرند.
انتخاب رئيس كميسيون
انتخابات عراق
يك مقام سازمان ملل متحد گفت، كميسيون مستقل انتخاباتي عراق كه در حال حاضر براي فراگيري چگونگي سازمان دهي انتخابات سراسري در مكزيك به سر مي برد، عبدالحسين يعقوب عزيز الهينداوي را به سمت رياست اين كميسيون برگزيد.
جلال طالباني:
حق كردها بيش از اين است
شبكه  تلويزيوني  «پي يو كي » كردستان  عراق  به  نقل  از رهبر اتحاديه  ميهني كردستان  عراق  گفت : حق  كردها در حكومت  جديد عراق  بيش  از اين  است  و بي توجهي به  اين  حقوق  موجب  بروز واكنش  از سوي  كردها خواهد شد.برپايه  اين  گزارش  «جلال  طالباني » افزود: كردها تنها خواستار احقاق  حقوق خود هستند.
اين  شبكه  كه  تصاوير آن درشهر قصرشيرين  دريافت  مي شود، به  نقل  از طالباني گفت : كردهاي  عراق  سالها رنج ، جنگ  و كشتار را تحمل  كردند تا بتوانند به آزادي  و فدرالي  برسند و اگر حكومت  جديد عراق  با نگاهي  تبعيض آميز به  كردهابنگرد، در آن صورت  ما خود را جداي  از كشور عراق  مي دانيم .
پخش تصاوير شبه نظاميان خارجي و عمليات آنها در عراق
رويتر مدعي شد، در نوار رسيده به مجله  تايم و نيز اين شبكه، شبه نظاميان خارجي كه از سراسر جهان عرب به بغداد آمده اند، اعلام كرده اند كه از زمان اعلام پايان جنگ در عراق بمب گذاري هاي مرگ باري در اين كشور انجام داده اند. به گزارش ايسنا به نقل از خبرگزاري رويتر، در اين نوار جواناني نشان داده مي شوند كه قبل از سوار شدن به خودروهايشان و منفجر كردن خود در عمليات هاي انجام شده در سراسر عراق، خشم خود را از اشغال عراق اعلام داشته و با عزيزانشان وداع مي كنند.
در اين تصاوير نشان داده مي شود كه جوانان با بستن سربند و بردوش گرفتن آر.پي. جي و تفنگ هاي 47-a12، شب هنگام و قبل از عمليات انتحاري، در يك مراسم ديني شركت كرده و فردي را براي عمليات آماده مي كنند.
فرد مزبور با گفتن سخناني خطاب به پدر، مادر، برادر و عزيزانش مي گويد كه پس از انجام وظيفه اش در اين جهاد مقدس، آنها را از دست خواهد داد.
3 تفنگدار آمريكايي كشته شدند
در تازه ترين اين حملات ديروز سه تفنگدار آمريكايي در استان الانبار كشته شدند.
ارتش آمريكا همچنين ديروز اعلام كرد، نظاميان آمريكايي دوشنبه شب با تيراندازي به سمت يك خودرو در مركز ايست بازرسي در غرب بغداد، يك كودك عراقي را كشتند.
از سوي ديگر، در حمله هواپيماهاي اشغالگران آمريكايي به يك منزل در حومه شهر فلوجه، 12 نفر كشته و پنج نفر زخمي شدند.
به گزارش شبكه تلويزيوني الجزيره قطر، تعداد ساكنان اين منزل زياد بود و بيشتر كشته شدگان از ا عضاي اين خانواده بودند.