لعن و نفرين سربازان به محمدشاه و حاج ميرزا آقاسي
در 12 نوامبر(24 شعبان 1252 ه.ق)اردو بار ديگر وارد شاهرود شد و شاه پس از هشت روز استراحت، از آنجا به تهران مراجعت كرد. سربازان تا فرا رسيدن بهار به سربازخانه ها فرستاده شدند.
به مجرد اينكه شاه اراده مي كند افراد سپاه را به قرارگاه هاي زمستاني بفرستد، هر كس به هر جا كه دلش خواست و براي خود بهتر و مناسب تر ديد، روانه مي شود. گاهي اتفاق مي افتد كه جز فرمانده فوج و نوكرانش كسي در كنار پرچم نمي ماند.
اين عمل از نظر صرفه جويي در ارتش انجام مي گيرد، زيرا سربازان از روزي كه مرخص شدند، ديگر جيره نمي گيرند و بايد به اندك مبلغي كه به نام مواجب دريافت مي دارند، قناعت نمايند. بنابراين گاهي در هزارها كيلومتر طول جاده، گروه سربازان مفلوك را مي توان ديد كه با تكدي يا با پولي كه از راه دزدي يا زور بازو به دست مي آورند، زندگي مي كنند. آنگاه فرياد لعن و نفرين آنان به محمدشاه و حاجي ميرزا آقاسي به آسمان مي رسد و به هزاران نفر سوگند ياد مي كنند كه ديگر هرگز سلاح جنگ به دست نخواهند گرفت و لباس سربازي به تن نخواهند كرد. انتظار مي رود كه دسته جمعي دست به شورش و عصيان بزنند، اما چنين چيزي رخ نمي دهد و خشم و ناخرسندي به محض ورود به ده، فروكش مي كند.
در اينجا همه چيز به دست فراموشي سپرده مي شود، زيرا سرباز همين كه از سفر دور و دراز خود بازگشت، مورد توجه و ستايش همشهريان خود قرار مي گيرد و پس از چند روز استراحت و استحمام و اصلاح ريش، يك فرد مهم و مورد علاقه و احترام مردم مي گردد و اگر بخواهد، مي تواند از رشادت ها و رنج هاي سفر خود حكايت ها كند و باعث حيرت يا تاسف آنان گردد. بدين قرار حس غرور و خودخواهي او ارضا مي شود و سه چهار ماه زمستان به خوشي مي گذرد و چون بهار فرا رسيد، كسي كه بيش از همه داد و فرياد راه انداخته و ظاهرا از همه ناراضي تر بود، پيش از همه به واحد نظامي خود مي پيوندد.
خاطرات وزير مختار- اي.او.سيمونيچ ص 124