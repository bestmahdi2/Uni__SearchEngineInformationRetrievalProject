آمارهاي تكان دهنده:
تلفات جاده اي باز هم افزايش يافت
گروه اجتماعي: علي رغم آمارهاي كنترل جاده ها و حضور پليس و آموزش براي رانندگان بين شهري، مرگ ومير جاده اي رو به افزايش است.
آخرين و تازه ترين گزارش ها بيانگر اين واقعيت است كه در 4 ماه اول سال جاري، مرگ ومير بر اثر تصادفات جاده اي كشور 8/1 درصد بيش از مدت مشابه سال گذشته است.
يك مقام مسئول و عضو كميسيون ايمني راه هاي كشور گفته است: در چهار ماه نخست امسال 6 هزار و 729 نفر بر اثر تصادف هاي جاده اي جان سپرده اند و 67 هزار و 950 نفر نيز مصدوم شده اند كه اين رقم در مقايسه با مدت مشابه در سال 83، 9/9 درصد افزايش نشان مي دهد!در حوادث جاده اي و تصادف، هيچ ترديدي نبايد به خود راه داد كه دو عامل مهم انساني(شامل راننده و پليس)و فني(شامل جاده و وسيله نقليه)دخالت داشته و مؤثر هستند.
نظارت بر كار راننده(يكي از عوامل انساني)بر عهده پليس راه و شركت هاي مسافري و باري است كه رانندگان را به جاده مي فرستند. در مورد اين بخش، نمي توان قطعي حكم داد كه آيا رانندگان به طور صددرصد يا اكثريت سهل انگارانه مي رانند يا پليس به وظيفه اش عمل نمي كند. اما قطعي و غيرقابل ترديد است كه هر دو عامل انساني در اجراي وظايف و تعهدات خود مرتكب درصدهايي از تخلف و سهل انگاري مي شوند؛ وگرنه اين افتخار نصيب كشورمان نمي شد كه سال ها به صدر جدول بالاترين مرگ وميرهاي جاده اي جهان تكيه زده باشد.
سردار رويانيان فرمانده پليس راه جمهوري اسلامي ايران كه اواخر هفته گذشته وعده داده بود طرح ضربتي كنترل جاده ها از روز پنجم مرداد به انجام برسد، بايد پس از پايان طرح، گزارشي مستند از نتايج اين طرح ارايه كند. نتايجي كه تأثير مثبت اجراي اين طرح را تأييد كند.
مرادي(عضو كميسيون ايمني جاده ها)با اشاره به اين كه مرگ ومير در جاده هاي ايران در جهان بي سابقه است، تأكيد كرده: بر اساس آمار 8/30 درصد از تصادفات منجر به مرگ درون شهري و 2/62 درصد برون شهري است.
مرگ ومير 6 هزار و 729 نفر در جاده ها يك پيام مهم هم دارد؛ داغدار شدن ده ها هزار خانواده، بي سرپرست شدن تعداد زيادي زن و كودك و پيرزن و پيرمرد، اتلاف هزينه هاي گزاف مراقبت از مصدومان و معلولان اين حوادث و ضربه روحي شديد به هزاران فردي كه هنگام سفر شاهد اين صحنه هاي دلخراش مي شوند. آيا هريك از اين موارد به تنهايي براي جدي تر شدن بحث نظارت، كافي نيست؟ سال ها بود كه يكي از علل تصادفات جاده اي فرسوده بودن ناوگان وسايل نقليه عمومي و عدم دسترسي به وسايل يدكي ذكر مي شد، اما امروزه، بسياري از شركت هاي مسافربري با تجهيز خود به خودروهاي نو و با تجهيزات كامل، نمي توانند عامل فني را، عاملي مؤثر تلقي كنند. چنان كه تلاش مسئولان راهداري و راه سازي در بسياري موارد به نوسازي جاده ها منجر شده و اين عامل(جاده هاي خراب)نيز به شكل نسبتاً مطلوبي اصلاح شده است.
از آن جا كه در گزارش هاي مربوط به حوادث جاده اي، استان آذربايجان شرقي با 33 درصد افزايش و استان سمنان با 8/25 درصد كاهش، به ترتيب بيشترين و كمترين مرگ جاده اي را داشته اند، ضرورت دارد پليس راه و وزارت راه در گزارش هاي دقيق و كارشناسي شده، مهم ترين عوامل تصادفات خونين جاده اي ايران را اعلام كنند.همچنين بر وزير انتخابي راه و ساير مسئولان فرض است كه تدبيري ضربتي براي رفع اين فاجعه بينديشند.