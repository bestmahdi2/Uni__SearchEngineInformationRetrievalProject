گفت وگو با غلامحسين پيرواني
سازندگي به جاي باشگاه داري
م. حسيني
كليه تيم هاي حاضر در ليگ مؤلفه هايي دارند كه به واسطه آن شناخته مي شوند. فجر سپاسي هم مؤلفه اي دارد كه اين تيم را از ساير تيم هاي ليگي متمايز مي كند. اين تيم يكي از بازيكن سازترين و در عين  حال كم بضاعت ترين(از لحاظ مالي)تيم هاي حاضر در فوتبال كشور است. علي انصاريان، داود سيدعباسي، مهدي رجب زاده، علي عليزاده، سياوش اكبرپور، سيدمهدي رحمتي، مهرزاد معدنچي، فراز فاطمي و... از جمله بازيكناني هستند كه همگي از دل اين تيم به سطوح بالاي فوتبال رسيده اند. در اين سال ها عملكرد فجر سپاسي اين گونه بوده كه جمعي از بازيكنان فوتبال كشور را بپروراند و قبل از آن كه خود ثمره اين بازيكنان را ببيند آنها را به ديگر تيم ها بدهد كه در اين ميان غلامحسين پيرواني مربي زحمتكش اين تيم بيشترين نقش را داشته است. او كه خود از بازيكناني قديمي فوتبال شيراز است، به عشق فوتبال و شهرش، همه اين مصائب را به جان خريده و همچنان اميدوار است تا روزهاي آفتابي تيمش از راه برسد. حرف هاي او را با هم مي خوانيم:
* آقاي پيرواني! كمتر كسي از اهل فوتبال است كه از مشكلات موجود در تيم فجر سپاسي شيراز باخبر نباشد. برنامه قطعي تيم شما در رقابت هاي ليگ برتر فوتبال ايران چيست؟
- من بايد مثل هميشه بگويم كه تيم خوبي داريم و طي همه اين سال ها وضعيت مشابهي داشته ايم. فجر سپاسي تا به حال براي قهرماني بسته نشده است و سالي نبوده كه چند مهره كليدي تيم از ما جدا نشوند. هم دو بازيكن سابق ما به نام هاي عليزاده و معدنچي در پرسپوليس جزو تأثيرگذارترين بازيكنان هستند و دو بازيكن ديگر به نام هاي عباسي و زارع سر از برق شيراز درآورده اند و خداياري و مرادي هم به پگاه رفته اند. همه اينها يك طرف، مصدوميت هم يك طرف ديگر. طباطبايي و محمدي از ناحيه مينيسك پا آسيب ديده اند. حالا شما فكر مي كنيد با اين شرايط چه كار مي توانيم بكنيم؟ من براي رقابت هاي امسال از 11 بازيكن اميد استفاده مي كنم. ما اين حركت را آغاز كرده ايم و بايد هم پاي آن بايستيم. شما فكر مي كنيد چه چيزي مرا در اينجا نگاه داشته؟! تنها عشق به فوتبال است كه باعث شده غلامحسين پيرواني با توجه به انبوه مشكلات همچنان قرص و محكم به كار خود در فجر سپاسي ادامه دهد.
* آيا شما همچنان به حضور خود در فجر سپاسي شيراز ادامه مي دهيد؟ چون تعدادي از مطبوعات خبر داده اند كه قرار است استعفا بدهيد؟
- من يك موضوع را به شما مي گويم و مي خواهم كه حتماً آن را بنويسيد: غلامحسين پيرواني را تا از اين تيم بيرون نكنند، به كار خودش ادامه خواهد داد. برخي از مطبوعات كم لطف هستند و نوشته اند كه پيرواني قصد استعفا دارد اما اين اخبار كذب محض است. من بيدي نيستم كه با اين بادها بلرزم؛ ضمن اين كه رابطه من با آقاي جعفري مديرعامل باشگاه رابطه بسيار خوبي است و هيچ دليلي نمي بينم كه به فكر خداحافظي و استعفا باشم.
* آيا فكر مي كنيد فجر سپاسي تا اين مقطع از ليگ عملكرد خوبي داشته است؟
- اگر از من بپرسيد مي گويم بله. ما پارسال همين موقع، سه امتياز داشتيم و الان هم 3 امتياز داريم. تنها نتيجه بدي كه در رقابت هاي امسال گرفتيم، شكست مقابل شهيد قندي يزد در شيراز بود. فجر سپاسي موفق شد با پرسپوليس و ذوب آهن مساوي كند. بازي با پرسپوليس را هم كه ديديد. اگر آن اتفاقات عجيب و غريب در بازي روي نمي  داد الان شما از ما به عنوان تيم برنده ياد مي كرديد. ضمن اين كه در بازي با فولاد هم مي توانستيم برنده باشيم اما چنين نشد.
* فجر سپاسي امسال نسبت به سال هاي گذشته، تعداد نفرات بيشتري را از دست داده است. با اين وصف، در بازي هاي آينده چه مي كنيد؟
- ما با تمام قوا مي جنگيم. مگر چاره اي غير از اين وجود دارد؟ نگاه كنيد قرارداد بازيكنان در تيم ما تمام مي شود و مي روند. نمي شود كه اين بازيكنان را به زور نگه  داشت. ما در رقابت هاي امسال تعداد زيادي از بازيكنان خود را از دست داديم اما در مقابل به جاي اين كه به دنبال بازيكنان مشهور و نامدار كه قيمت بالايي دارند باشيم، به سراغ تعدادي جوان رفتيم. بگذاريد خيالتان را راحت كنم: ما در فجر سپاسي شيراز باشگاه داري نمي كنيم بلكه سازندگي مي كنيم. امسال بازيكنان بسياري را از تيم كوثر تهران به خدمت گرفتيم. من رابطه خوبي با آقاي علي دوستي دارم و از اين تيم تهراني بازيكن مي گيرم. شما انتظار داريد با اين شرايط تيم ما قهرمان ليگ برتر هم بشود؟
* پس هدف از حضور فجر سپاسي در رقابت هاي فوتبال ليگ برتر چيست؟
- همان طور كه خدمتتان عرض كردم، ما كار سازندگي بازيكن را بر عهده داريم و از باشگاه داري خبري نيست. من از همه مسئولان، مديران و بازيكنان فجر سپاسي تشكر مي كنم. با اين حال با اين شرايط نمي توان به موفقيت اميدوار بود. صباباتري را نگاه كنيد، اين تيم سالي 5/1 ميليارد تومان خرج بازيكن مي كند و هر سال 6 تا 7 مهره درجه اول را به خدمت مي گيرد و با چنين شرايطي قهرمان جام حذفي مي شود. وقتي تيمي مهره ندارد نمي توان از آن انتظار قهرماني داشت. فوتبال ورزشي است كه به بازيكن بستگي دارد. آيا شما فكر مي كنيد تيم ما با اين نفرات جواني كه در اختيار دارد، مي تواند به قهرماني فكر كند؟ بسياري از بازيكنان ما در حال حاضر زير 32 سال سن دارند. با اين حال خوشحاليم كه با جوانان كار مي كنيم و اميدواريم كه آنها بتوانند در آينده براي فوتبال اين مملكت مفيد واقع شوند.
* آيا فكر مي كنيد همه مشكلات يك تيم به مسائل مالي ختم مي شود؟
- به نوعي بله. برايتان مثالي مي زنم تا كاملاً اين قضيه روشن شود. تيم فولاد را نگاه كنيد. وقتي ما در سال 79 قهرمان جام حذفي كشور شديم اين تيم در حال سقوط بود. مسئولان اين تيم، چهار سال اين بازيكنان را حفظ كردند تا اين كه اين تيم سال گذشته موفق شد به عنوان قهرماني ليگ برتر دست پيدا كند. اگر ما پول داشتيم، مي توانستيم تعدادي از بازيكنان خود را به ماندن در فجر سپاسي ترغيب كنيم.اين اتفاق در حال حاضر براي تيم هاي ذوب آهن، پاس و استقلال تهران افتاده است. بازيكنان اين تيم ها براي چندين سال است كه در كنار هم بازي مي كنند و همين امر سبب شده تا درك صحيحي از يكديگر داشته باشند. پس مي توان به نوعي اين معضل را مرتبط با پول دانست. معدنچي و عليزاده در مجموع 700 ميليون تومان براي پرسپوليس هزينه در بر داشتند اما كمتر از يك دهم اين مبلغ به خودمان رسيد. فجر سپاسي مشكل مالي دارد.
* راهكار مقابله با اين شرايط چيست؟ چرا كه اين مشكل همواره در فوتبال ما وجود خواهد داشت...
- از وقتي كه پول به فوتبال ما آمده، بدبختي هاي ما نيز شروع شده است. نگاه كنيد با حضور پول، تيم هاي سازنده اي نظير راه آهن و بانك ملي نابود شده اند. ما هم از اين قاعده مستثني نيستيم و از همين جا به شما مي گويم كه سال آينده 12 بازيكن تيممان را مي برند. البته بگذاريد پول در فوتبال ما حرف اول را بزند اما من همان پيرواني هستم كه بودم. 5 سالي است كه با فجر سپاسي كار مي كنم و هيچ وقت نگفته ام مبلغ قراردادم چه قدر بايد باشد.
* آيا فد راسيون در خصوص مبارزه با  اين معضل مي تو ا ند تأثيرگذار باشد؟
- بله. فدراسيون مي تواند جلوي اين وضعيت را بگيرد. در مسابقات جام تخت جمشيد قانوني بود دال بر اين كه هر تيم فقط حق داشت دو بازيكن دسته يكمي را به خدمت بگيرد. با اين وصف هيچ تيمي نابود نمي شد اما امروز تيم هايي كه پول دارند مثل آب خوردن بازيكنان تيم هاي ديگر را به خدمت مي گيرند. فدراسيون بايد قانوني بگذارد كه بر اساس آن تيم هاي پولدار از به خدمت گرفتن ياران تيم حريف منع شوند.
* با حضور مربي خارجي در فوتبال كشورمان موافق هستيد؟
- نگاه كنيد هر چيزي، خوبش خوب است. اما آيا فوتبال ما شرايط آن را دارد كه مربيان طراز اول جهان را به خدمت بگيرد و آيا اين مربيان حاضرند با توجه به شرايط موجود در فوتبال ما، اين جا كار كنند؛ ضمن اين كه بحث حضور مربي خارجي در فوتبال وقتي مطرح مي شود كه مربيان داخلي نتوانند با تيم ها نتيجه بگيرند. من سال 79 موفق شدم فجر سپاسي را به عنوان قهرماني جام حذفي برسانم. آقاي جلالي، پاس و صباباتري را قهرمان كرد. رسول كربكندي ، هم به عنوان قهرمان جام حذفي رسيد و هم تيمش را نايب قهرمان ليگ برتر كرد. فرهاد كاظمي ديگر مربي داخلي است كه به همراه سپاهان قهرمان شد. در مجموع اعتقاد دارم حضور مربي خارجي به صلاح فوتبال ما نيست.
* آقاي پيرواني! شما به عنوان فردي كه در عرصه مربيگري تجارب زيادي داريد، چه توصيه اي به مربيان تيم ملي مي كنيد تا وضعيت كيفي تيم بهبود پيدا كند؟
- من به برانكو توصيه مي كنم تمام بازي هاي ليگ را از نزديك نظاره كند. او بايد عدالت پيشه كند و هر بازيكني كه بهتر است را به تيم ملي دعوت كند. به نظر من بازيكن 17 ساله هم اگر در تمرين جواب داد بايد به جاي بازيكن اصلي وارد زمين شود. من خودم چندين سال است كه چنين عقيده اي دارم و ضرر هم نكرده ام. بازي هاي جام جهاني جايي نيست كه ما بخواهيم تغيير و تحول به وجود آوريم. برانكو بايد از همين امروز به فكر تقويت تيم ملي باشد. در غير اين صورت در اين رقابت ها نمي توانيم توفيقي كسب كنيم. يادمان باشد تيم هاي حاضر در جام جهاني 2006 با آمادگي كامل در اين رقابت ها حضور پيدا مي كنند.