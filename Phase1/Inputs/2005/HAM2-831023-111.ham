وضعيت طرح تردد نوبتي خودروها در تهران، هفته آينده مشخص مي شود
روش هاي تلفيقي حمل ونقل ريلي براي حل ترافيك تهران مناسب است
گروه شهري: در آستانه برگزاري روز هواي پاك(29 دي ماه)معضل ترافيك تهران همچنان به عنوان يكي از اصلي ترين مسايل كلان شهر تهران به دلايل گوناگون روبه افزايش است و به تبع  آن، شهر نيز همچنان توسعه مي يابد و هر روز بر شمار خودروها در اين كلان شهر افزوده مي شود. گزيده اي از تازه ترين اظهارات و پيشنهادات مسئولان درخصوص مسايل حمل ونقل تهران را مي خوانيد.
حمايتي كه شهرداري و شوراي شهر كنوني تهران از مترو دارد در دوره هاي گذشته مديريت شهري صورت نگرفته است و ما در حال حاضرچاره اي نداريم جزاينكه فرصت هاي رفت و آمد را به وسايل حمل و نقل عمومي و همگاني بدهيم.
مخبركميسيون معماري و شهرسازي شوراي اسلامي شهر تهران در گفتگو با خبرنگار اجتماعي مهر با بيان اين مطلب با اشاره به محدود بودن سطح معابر شهر تهران، افزود: در شرايط فعلي هم معابر شهر پاسخگوي تردد خودروها نبوده و نمي توان با افزايش وسايل حمل و نقل عمومي همچون اتوبوس يا تاكسي به رفع مشكل پرداخت. خسرو دانشجو اظهار داشت: بنابراين دو راه بيشتر باقي نمي ماند كه يكي رفتن به زير زمين و توسعه مترو است، دوم بالاتر از سطح زمين قرار بگيريم و از فضاي آسمان براي تردد استفاده كنيم.
طرح آزمايشي تردد خودروها
همچنين دبير شوراي عالي ترافيك كشور از اجراي آزمايشي طرح زوج و فرد تردد خودروها تا قبل از پايان سالجاري، در صورت ارزيابي مثبت امكانات و شرايط لازم براي اجراي طرح، خبر داد.
افزايش حيرت انگيز سفرهاي سواره
مدير عامل سازمان حمل و نقل و ترافيك شهرداري تهران گفت: بر اساس برآوردهاي صورت گرفته تعداد سفرهاي سواره درسال 85 به 14 ميليون و در سال 90 به حدود 16 ميليون خواهد رسيد كه بايد براي جا به جايي مسافران به فكر راهكار مناسبي بود.
وي با بيان اينكه با روند فعلي تزريق روزانه 450 دستگاه خودرو به معابر شهر تهران، در سال 90 تعداد خودروهاي شهر تهران به حدود 5 ميليون دستگاه خواهد رسيد، اظهار داشت: به اين ترتيب در سال 90 ما حدود 49 ميليون متر مربع كمبود فضا براي تردد خودروها خواهيم داشت، ضمن اينكه در اين شرايط ديگر شبكه بزرگراهي و معابر شهر تهران پاسخگوي اين حجم از خودروها نخواهد بود، بنابر اين بايد تا 7 سال ديگر يعني تا زمان رسيدن به سال 90 بايد سالانه 198 كيلومتر بزرگراه در تهران بسازيم كه اين كار ضمن اينكه غير ممكن به نظر مي رسد راهكار چندان مناسبي نيز نخواهد بود.