گلستان
خرمشاهي و تصحيح خمسه نظامي
بهاءالدين خرمشاهي در حوزه قرآن پژوهي و البته پژوهش هاي ادبي، چهره اي شناخته شده و مورد اعتماد است. هنوز «حافظ نامه» وي و البته ترجمه اش از قرآن كريم، خواندني است و خواستاران فراواني دارد؛ اگرچه برخي از منتقدان بر كارهاي اخيرش، به خصوص دانش نامه قرآن و قرآن پژوهي ايراداتي گرفته اند. خرمشاهي هم اينك درصدد ارائه تصحيحي تازه از خمسه نظامي گنجوي است. اين تصحيح كه قرار است از سوي انتشارات دوستان به بازار كتاب عرضه شود، براساس نسخه سعدلو(قرن 8 هجري شمسي)و مقابله آن با نسخه چاپ شده در آكادمي علوم شوروي تصحيح شده است.
فرهنگ سخن دانش آموز
دكتر حسن انوري سرپرست مجموعه 7 جلدي فرهنگ سخن، همچنان نوه و نتيجه هاي خود را به بازار نشر مي فرستد. پس از انتشار اين مجموعه از سوي انتشارات سخن در فاصله يك سال، فرهنگ دوجلدي و سپس فرهنگ بزرگ و مدتي بعد فرهنگ كوچك سخن به بازار كتاب راه يافتند. پس از آن با حضور مؤلف و ناشر و جمعي از چهره هاي نامي عرصه فرهنگ و ادب از فرهنگ كنايات سخن در منزل استاد دكتر محمد حسن رياحي رونمايي شد. مدتي بعد نيز فرهنگ كودكان و نوجوانان سخن كه خود تأليفي مستقل بود، در هيأتي شكيل و با تصاويري زيبا به بازار عرضه شد و اينك فرهنگ دانش آموز سخن در هيبتي جمع و جور با لغاتي كه بيشترين كاربرد آن در سطح دبيرستان و راهنمايي است، به بازار كتاب راه يافته است.