گفت و گوي اختصاصي با علي كريمي
101 درصد
علي كريمي از معدود بازيكنان فوتبال است كه اهل مصاحبه نيست و كمتر تمايل نسبت به گفت وگوهاي طولاني با رسانه هاي گروهي دارد. اما چند روز پيش به صورت تصادفي در تهران با مدير برنامه هاي علي كريمي روبرو شديم و با توجه به انتقال خبرساز اين بازيكن به بايرن مونيخ فرصت را جهت هماهنگي براي مصاحبه با علي كريمي مغتنم شمرديم. به هر حال مدير برنامه هاي كريمي نهايت همكاري را با ما داشت تا اينكه علاقمندان فوتبال در ايران بيشتر با جزييات انتقال كريمي به بايرن مونيخ مطلع بشوند.علي كريمي روز يازدهم تير ماه سال جاري به بايرن مونيخ ملحق خواهد شد تا تمريناتش را با اين تيم آغاز كند و علاقمند است به عنوان بازيكني كه حضورش در جام جهاني 2006 آلمان قطعي شده وارد شهر بايرن بشود.حرف هاي او را با هم مي خوانيم:
* خبر پيوستن شما به بايرن مونيخ براي علاقمندان به فوتبال غافلگير كننده بود، براي خود شما هم اين اتفاق خيلي سريع افتاد؟
- نه، خيلي هم سريع نبود. زماني كه بايرن مونيخ براي اردوي زمستاني به امارات آمده بود متوجه شدم كه ماگات اعتقاد زيادي به بازي من دارد. ظاهراً از مدتها پيش بازي هاي من را زير نظر گرفته بود.
* پس چرا همان زمان اعلام نكرديد؟
- آن موقع هنوز پيشنهادي مطرح نشده بود. دليل اصلي اش هم اين بود كه ماگات در آن زمان نمي توانست مسئولان باشگاه را متقاعد كند كه يك بازيكن از آسيا بگيرد. زماني كه بايرن به عنوان قهرماني بوندس ليگا رسيد و ماگات توانست اين مقام با ارزش را كسب كند اعتماد مسئولان باشگاه به او بيشتر شد و آنها قانع شدند كه با من مذاكره كنند، ضمن اينكه قرار است در ابتداي اين فصل ورزشگاه تازه تاسيس بايرن افتتاح شود. مسئولان باشگاه قصد داشتند براي افتتاح اين ورزشگاه يك بازيكن بزرگ و صاحب نام را به استخدام درآورند. ضمن اينكه براي آنها ريسك بالايي بود كه يكي از چهار سهميه خود را در حضور بازيكنان بزرگي از برزيل و آفريقا به يك بازيكن آسيايي اختصاص دهند. با اين حال ماگات روي حرفش ايستاد و خواهان حضور من در بايرن شد.
* تصور نمي كردي پاسخ به پيشنهادات ديگر به نفع شما باشد؟
- وقتي ديدم ماگات اينقدر به بازي من اعتقاد دارد كه مقابل مسئولان باشگاه ايستاده است علي رغم پيشنهاداتي كه از فرانسه و انگلستان داشتم تصميم گرفتم به بايرن بروم. ضمن اينكه پيشنهاداتي كه از ساير باشگاهها داشتم توسط آژانس ها و بنگاههاي انتقال بازيكنان مطرح شده بود و نمي شد خيلي به آنها اعتماد كرد. براي من مهم اين بود كه يك مربي بزرگ مثل ماگات خواهانم شده بود. اين اعتقاد باعث شد كه به پيشنهاد بايرن پاسخ بدهم.
* مسئولان باشگاه الاهلي از اينكه با بايرن مذاكره كرده بودي دلخور نبودند؟
- زماني كه مي خواستيم به آلمان برويم با آنها مشورت كردم. البته من قراردادم آخر فصل با الاهلي تمام مي شود اما به خاطر روابط احساسي و دوستانه اي كه به وجود آمده بود آنها نمي خواستند من از اين باشگاه جدا شوم. حتي هواداران الاهلي مقابل باشگاه جمع شده بودند و با امضا كردن طومار خواسته بودند كه من از اين باشگاه نروم، اما به هر حال بايد از فرصتي كه پيش آمده بود استفاده مي كردم، حيف بود اين فرصت عالي از دست برود.
* پس با هماهنگي باشگاه الاهلي به آلمان رفتي؟
- بله، وقتي به آنها گفتيم كه براي مذاكره با بايرن مونيخ مي رويم، باورشان نمي شد كه تيمي مثل بايرن مرا بخواهد. طبق هماهنگي قبلي كه آقاي فاضلي با مسئولان باشگاه بايرن مونيخ داشت بلافاصله پس از رسيدن به مونيخ در تست پزشكي اين باشگاه كه 7 ساعت طول كشيد شركت كردم و بعد از مذاكراتي كه صورت گرفت قراردادم را امضاء كردم.
* كمتر پيش مي آيد كه باشگاههاي حرفه اي با بازيكنان جديد خود قراردادهاي يكساله امضاء كنند؟ شما چطور موافقت آنها را جلب كردي؟
- به هر حال مدير برنامه هاي من و آقاي فاضلي مذاكراتي را با آنها داشتند و توانستند نظر موافقشان را جلب كنند كه قرارداد من يكساله باشد. دليلش هم اين بود كه ما رقابتهاي جام جهاني را پيش رو داريم و آنجا مي تواند ميدان خوبي براي پرتاب من باشد. اگر خوب كار كنم در پايان فصل همين بايرن مونيخ قراردادم را تمديد مي كند. ضمن اينكه تيم هاي ديگري هم سطح بايرن خواهان من خواهند شد.
* و اگر بنابر اتفاقاتي نتوانيد در جام جهاني موفق باشيد، آنوقت چه اتفاقي مي افتد؟
- آن موقع تصميم  ديگري مي گيرم. ضمن اينكه هنوز يكسال فرصت داريم و ممكن است تا آن زمان اتفاقات جديدي بيفتد. حتي اگر اتفاق جديدي هم رخ ندهد، حسنش اين است يكسال با اين تيم تمرين كرده ام و خودم را در شرايط ايده آل بدني قرار داده ام و مي توانم به هر تيم ديگري بروم. همانطور كه وحيد هاشميان بعد از يك فصل ماندن در بايرن به تيم هانوفر رفت و به نظر من كار خوبي كرد كه با پشتكار و ممارست در بايرن ماند.
* با توجه به اينكه شما در الاهلي به تمرينات سنگين  تن نمي دادي تصور مي كني بتواني در تمرينات سنگين و حرفه اي بايرن دوام بياوري؟
- براي رسيدن به موفقيت بايد اين تمرينات را به جان بخرم. من براي پيشرفت به آلمان رفته ام و بايد زير نظر ماگات به سختي  تمرين كنم. مي دانم كه او مربي سختگيري است اما تلاش مي كنم به خوبي از عهده وظايفم برآيم.
* براي حضور در آلمان مشكلي نداري؟
- به هر حال حضور در كشوري اروپايي مشكلات خاص خودش را دارد. مشكل ندانستن زبان آلماني، تنهايي و دوري از ايران از جمله مشكلاتي است كه در آلمان وجود خواهد داشت.
* چرا علي كريمي به يك بازيكن راحت طلب معروف شده است؟
- اصولاً راحت طلبي در ذات انسانهاست. زماني كه من با تيم هاي ايراني و اماراتي بودم خيلي سخت  تمرين نمي كردم و شايد به همين خاطر به بازيكني راحت طلب معروف شده ام. اما اميدوارم كه بتوانم در فوتبال آلمان اين كم كاريها را جبران كنم و به شرايط ايده آل دست پيدا كنم. اگر خودم بخواهم مطمئن هستم كه مي توانم اين تمرينات را پشت سر بگذارم.



* در سفري كه به آلمان داشتي با ماگات هم صحبت كردي؟
- چرا، دو ساعتي با هم صحبت كرديم. ماگات مي گفت من تو را به عنوان يك بازيكن بزرگ در سطح اول فوتبال جهان قبول دارم اما بايد از نظر آمادگي بدني و جسماني به شرايط ايده آلي برسي تا بتواني توانايي هاي تكنيكي ات را به اجرا درآوري.
* شما هم به ماگات قولي دادي؟
- بله، به ماگات قول دادم كه به خاطر اعتقادي كه او به بازي من داشته و از اعتبارش براي آمدنم استفاده كرده است، او را از اين كار پشيمان نكنم. ماگات هم به شوخي به من گفت يا دوتايي با هم بر مي گرديم پيش عربها يا دوتايي با هم مي رويم بهشت.
* در مورد اينكه كدام پست بازي خواهي كرد هم صحبتي كرديد؟
- نه صحبت خاصي نشد، من به او گفتم كه تا به حال به جز دروازه باني در همه پست ها بازي كرده ام. ماگات هم گفت بايد در تمرينات و بازيهاي تداركاتي شركت كني، تا در مورد پست بازي كردنت تصميم گيري كنم.
* شماره پيراهنت هم مشخص نيست؟
- صحبتي هم در اين مورد نشد، اما ماگات گفت ما چند شماره خالي داريم كه بعد از بررسي هاي لازم يكي از اين شماره ها را به تو مي دهيم.
* پس از پيوستن شما به بايرن عنوان شد كه كريمي هم مثل هاشميان و دايي موفق نخواهد شد. نظر شما هم همين است؟
- اصلاً اينطور نيست. مطمئن باشيد هيچكس اين قياس را انجام نمي دهد. دايي و هاشميان دو بازيكن بزرگ فوتبال ما هستند كه به افتخارات زيادي در فوتبال رسيده اند. من هم دوست دارم مثل آنها به افتخارات زيادي برسم. براي رسيدن به اين هدف هم تلاش مضاعفي را انجام مي دهم و از نيمكت نشيني هم نمي ترسم. شايد خيلي ها تصور كنند در صورت نيمكت نشيني در بايرن من از اين تيم جدا خواهم شد اما حتي اگر يك بازيكن سكونشين باشم باز هم با تمام وجود در تمرينات شركت خواهم كرد و تا پايان فصل در بايرن خواهم ماند.
* اين احتمال وجود دارد كه در صورت برآورده نشدن انتظاراتت نيم فصل از بايرن جدا بشوي؟
- اصلاً فكرش را هم نمي كنم، همانطور كه گفتم تا پايان فصل در بايرن خواهم ماند و تلاش مي كنم با انجام تمرينات سخت و طاقت فرسا براي خودم شانس بازي بوجود بياورم.
* انتقادي كه هميشه از علي كريمي بوده اين است كه خيلي اهل مصاحبه و ارتباط برقرار كردن با روزنامه ها نيست؟
- تا حدودي درست است. اما زماني كه من با آنها حرف نمي زنم مي روند از قول من چيزهايي مي نويسند كه اصلاً واقعيت ندارد. حالا چه برسد به زماني كه حرفي بزنم. متأسفانه در اين چند روز هم حرف هايي از قول من در روزنامه  به چاپ رسيده است كه به هيچ وجه صحت ندارد. من عليه هيچ بازيكني صحبت نكرده ام اما متأسفانه در بعضي روزنامه ها از قول من عنوان شده كه كريمي از علي دايي و هاشميان بهتر است. در حاليكه من هيچ وقت اين حرف ها را نزده ام و هميشه احترام همبازي هايم را نگه داشته ام. حتي زماني كه در تيم ملي زمان آقاي طالبي نيمكت نشين بودم باز هم اعتراضي نكردم و حالا هم حاضرم در تيم ملي روي نيمكت بنشينم.
* مطمئناً از حضور شما در بايرن مونيخ بيشتر از همه تيم ملي سود خواهد برد؟
- اميدوارم همين طور باشد. برانكو در صحبتي كه با من داشت عنوان كرد اگر من علي كريمي را از باشگاهي مثل بايرن مونيخ بگيرم صد مرتبه بهتر از اين است كه اين بازيكن را از باشگاه ديگري مثل الاهلي بگيرم. همانطور كه هاشميان با حضور در تمرينات بايرن مونيخ نقش تأثيرگذاري در تيم ملي داشت اميدوارم من هم بتوانم اين نقش را ايفا كنم.
* خيلي ها معتقدند شما دير به اروپا رفتيد؟ نظر خودتان هم همين است؟
- بله من با آنها هم عقيده ام. اما هر چند دير رفتم ولي به تيمي پيوستم كه بايد چند سال براي رسيدن به آن زحمت مي كشيدم. اميدوارم حضورم در بايرن بتواند چند سال دير آمدن به اروپا را جبران كند.
* تصور مي كني فوتبال تكنيكي شما در فوتبال ماشيني آلمان موفق باشد؟
- اميدوارم اين طور باشد چون بازيكنان تكنيكي هستند كه در همين فوتبال ماشيني موفق بوده اند.
* به عنوان آخرين سؤال، شانس صعود تيم ملي به جام جهاني چند درصد است؟
- به نظر من صدو يك درصد.
برنامه تمرينات آماده سازي بايرن مونيخ
11 تير: بازگشت از تعطيلات تابستاني و انجام بازي دوستانه مقابل مونيخ 1860
12 تير: برگزاري يك اردوي 5 روزه در روتاخ اگرن
18 تير: يك مسابقه دوستانه در ورزبرگ
19 تير: يك مسابقه دوستانه در گرافن وهر
22 تير: يك مسابقه دوستانه در دي سائو
26 تير: بازي دوستانه با كارلسروهه
27 تير: اردوي تداركاتي 5 روزه در بن
4 مرداد: حضور در جام اتحاديه
6 مرداد: بازي دوستانه در توكيو برابر تيم توكيو
8 مرداد: بازي دوستانه در توكيو مقابل جوبيلوايواتا
14مرداد: آغاز رقابت هاي بوندسليگا