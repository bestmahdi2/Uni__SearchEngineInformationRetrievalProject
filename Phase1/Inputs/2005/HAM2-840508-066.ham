تازه ترين خبرهاي اينترنت
هجوم به شبكه جهاني براي تماشاي ديسكاوري
گروه انفورماتيك- امير بهادري نژاد: نتايج يك نظرسنجي نشان مي دهد افرادي كه به صورت غيرقانوني به دانلودكردن فايل هاي موسيقي از اينترنت مي پردازند بيش از افراد عادي براي دانلودكردن قانوني فايل هاي موسيقي پول مي پردازند.
نتايج يك نظر سنجي نشان مي دهد اين افراد 5/4 برابر بيش از افراد عادي براي دانلود كردن قانوني موسيقي ها هزينه مي كنند. به همين دليل كارشناسان به شركت هاي عرضه كننده فايل هاي موسيقي توصيه مي كنند به جاي اقدام قانوني عليه افرادي كه به صورت غير قانوني موسيقي از اينترنت دانلود مي نمايند به تشويق آنان جهت استفاده قانوني از اين امكان بپردازند.
بر اساس گزارش هاي منتشر شده، دانلود كردن قانوني موسيقي ها در سال 2005 سه برابر شده است. در نيمه اول سال جاري ميلادي بيش از 10 ميليون ترانه از اينترنت دانلود شده است.
همچنين دانلود كنندگان غيرقانوني فايل هاي موسيقي به طور متوسط در ماه 5/5 پوند صرف دانلود كردن موسيقي مي كنند. در واقع با آن كه اين افراد به شركت هاي موسيقي لطمه وارد مي كنند اما در عين حال مشتريان بسيار خوبي نيز به شمار مي آيند. جالب آن كه اين افراد مايل هستند در آينده به صورت قانوني به دانلود كردن موسيقي بپردازند.
در جريان اين تحقيق همچنين از مردم سؤال شد در سال آينده چه دستگاه الكترونيكي مرتبط با موسيقي خريداري خواهند كرد كه يك سوم پاسخ دهندگان دستگاه پخش mp3 را معرفي كردند و تنها 8 درصد، گوشي تلفن همراه با قابليت پخش mp3 را خريد بعدي خود ناميدند. اما چرا مردم تمايلي به خريد گوشي هاي تلفن با قابليت پخش mp3 ندارند؟ نگراني اصلي مردم تمام شدن باتري گوشي و احتمال سرقت آن مي باشد. به همين دليل در كوتاه مدت هيچ نگراني در مورد جايگزيني تلفن به جاي ipod وجود ندارد.
پرتاب ديسكاوري در اينترنت
بار ديگر اينترنت خبرساز شد چون در حدود 433 هزار نفر در آمريكا به صورت همزمان پرتاب شاتل ديسكاوري را از طريق اينتر نت مشاهده كردند. اين رقم تقريباً دو برابر ركوردي است كه براي تماشاي كنسرت خيريه live 8 ثبت شد. پرتاب شاتل ديسكاوري ساعت 39:10 به وقت محلي صورت گرفت كه در اين زمان از روز اغلب مردم در محل كار خود بودند و دسترسي به تلويزيون نداشتند. در صورتي كه عمليات پرتاب در شب انجام مي شد به طور حتم تعداد تماشاگران كاهش مي يافت. با آن كه كيفيت تصاوير ويديويي در اينترنت بسيار پايين تر از تصاوير تلويزيوني است با اين حال زماني كه دسترسي به تلويزيون وجود ندارد بهترين راه حل مراجعه به اينتزنت است.
يافتن كودكان گمشده
در كيوسك هاي اينترنتي
از اين پس از كيوسك هاي اينترنتي براي يافتن كودكان گمشده استفاده خواهد شد. در حال حاضر يك شركت در فلوريدا كه بيش از هزار كيوسك اينترنتي در سراسر آمريكا دارد روي صفحات كامپيوتر كيوسك هاي خود تصاوير كودكان گمشده را قرار خواهد داد.
به عبارتي ديگر هنگامي كه كيوسك اشغال نباشد تصاوير كودكان گمشده روي مانيتور ظاهر مي شود و كاربر مي تواند بدون اين كه پولي پرداخت بكند اطلاعات احتمالي خود را از طريق اينترنت در اختيار پليس قرار بدهد. گفته مي شود در صورت انتشار تصاوير كودكان حداقل يك ششم آنها به سرعت شناسايي خواهند شد.