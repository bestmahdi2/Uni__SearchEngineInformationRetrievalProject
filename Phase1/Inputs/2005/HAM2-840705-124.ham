ديروز انجام شد
بازديد شهردار تهران از تونل رسالت
دكتر قاليباف به منظور آگاهي از روند اجرايي عمليات عمراني و ساخت تونل 1800 متري رسالت، ديروز به همراه مهندس چمران، رئيس و تني چند از اعضاي شوراي اسلامي شهر تهران از اين تونل بازديد كرد.
به گزارش روابط عمومي شهرداري تهران، قبل از بازديد شهردار تهران از تونل رسالت، دكتر حجت، مجري اين پروژه به تشريح مراحل مختلف عمليات ساختماني و اجرايي تونل رسالت پرداخت و گفت: نحوه احداث تونل و نوع تكنيك به كار رفته در اين پروژه مطابق با استانداردهاي روز دنيا است و در اغلب مجلات علمي و مشهور دنيا نيز به خاص بودن تكنيك به كار رفته در اين تونل و پيچيدگي زياد كار اشاره شده است.
وي اضافه كرد: تونل بلند به طور كلي تمام شده و فقط نازك كاري ها و تاسيسات آن باقي مانده است، تونل كوتاه نيز كه دسترسي به كردستان است تمام شده و فقط قسمت تحتاني مانده است و در بخش جنوبي آن كه به سمت شرق مي رود 6 متر از تاج تونل باقي مانده است.البته اين بخش مسايل فني پيچيده اي دارد و بايد با دقت برداشته شود.
مجري پروژه تونل رسالت اضافه كرد: در قسمت شرق و غرب بزرگراه در حال بهره برداري است و دسترسي شرقي كردستان به تونل تقريبا آماده است و مهمترين مساله فعلي سواركردن تأسيسات روي تونل است.
بنابر اين گزارش مهندس محمد علي آبادي، معاون فني و عمراني شهرداري تهران نيز به ارايه توضيحاتي درخصوص ويژگي هاي فني و مراحل پيشرفت كار تونل پرداخت و خواستار بهره برداري سريع از اين پروژه شد و تاكيد كرد: بااتمام عمليات ساختماني در ساعاتي از روز كه اوج ترافيك در محورهاي منتهي به تونل را داريم به طور موقت يكي از تونل ها به روي خودروها گشوده شود و پس از سواركردن تاسيسات لازم بر روي تونل دوم بار ترافيك به آن منتقل شده و سپس تاسيسات تونل اول بر روي آن نصب شود تا بدين وسيله از اتلاف وقت، سوخت و... نيز جلوگيري به عمل آيد.
همچنين مديرعامل سازمان مهندسي و عمران شهرداري تهران گفت: مشكل تكميل تونل رسالت كه مسيرتونل با ديوارمجموعه بنياد مستضعفان در بزرگراه رسالت برخورد كرده بود با وساطت شهردار تهران برطرف مي شود.
حسين هادياني تصريح كرد: مشكل بوجود آمده در تكميل تونل رسالت به اطلاع شهردارتهران رسيد و قرار شد در نشستي با مسئولان بنياد اين مشكل برطرف شود.شهرداري تهران دراحداث تونل رسالت و تكميل آن به ديوارمجموعه بنياد مستضعفان در شمال بزرگراه رسالت برخورد كرده كه با توجه به انجام تغييرات مديريتي در شهرداري، مشكل آن تاكنون برطرف نشده و افتتاح تونل را اندكي به تاخير انداخته است.
وي با بيان اينكه شهردار تهران از روند احداث تونل رضايت كامل داشت، افزود: قرارشد بامساعدت شهردار ديگر مشكلات احداث تونل همچون كمبود اعتبارات و نيزنرسيدن سيمان مورد نياز تونل برطرف شود.
هادياني زمان بهره برداري از تونل رسالت را آخر پاييز اعلام و تصريح كرد: احداث باند شمالي تونل رسالت به پايان رسيده و در باند جنوبي نيز پنج متر از حفاري تونل باقي مانده كه با توجه به سستي خاك، كار به كندي صورت مي گيرد.