احمدي نژاد در ديدار چلبي:
استمرار ناامني و اقدامات تروريستي در عراق متأثر از ادامه حضور نيروهاي اشغالگر است
ايسنا: رئيس جمهوري اسلامي ايران احمد چلبي، رئيس كنگره حزب ملي عراق را به حضور پذيرفت و با وي درباره مسايل منطقه و اوضاع عراق بحث و تبادل نظر كرد.
دكتر احمدي نژاد به چلبي گفت كه برادري، همكاري و اعتقادات مشترك، اساس روابط ايران و عراق را تشكيل مي دهد و حفظ تماميت ارضي، استقلال و اقتدار عراق براي جمهوري اسلامي ايران از اهميت ويژه اي برخوردار است. وي استقلال و آزادي عراق و استقرار يك حكومت قدرتمند در اين كشور را به نفع منطقه دانست و تأكيد كرد كه برگزاري موفقيت آميز همه پرسي قانون اساسي عراق، شرايط مناسبي را براي استقرار نظم و آرامش در اين كشور فراهم آورده است و انتظار مي رود با هوشياري مردم و مسئولان دلسوز اين كشور، دولتي مقتدر و كارآمد در عراق حاكم شود.
رئيس جمهور همچنين نگراني خود را از استمرار ناامني و اقدامات تروريستي در عراق كه سبب از دست رفتن جان شماري از مردم بي گناه اين كشور شده است، ابراز كرد و اين حوادث را متاثر از ادامه حضور نيروهاي اشغالگر در عراق دانست.
در ادامه اين ديدار، رئيس جمهور بر ضرورت گسترش روابط اقتصادي و تجاري ميان دو كشور تأكيد كرد و گفت: جمهوري اسلامي ايران آماده است تا تجربيات خود را در زمينه هاي مختلف اقتصادي به عراق منتقل كند و نيازهاي ترانزيتي عراق را از طريق بنادر خود در جنوب و شمال ايران برطرف نمايد و همچنين انتظار دارد طرح هاي انتقال خط لوله نفت بصره - آبادان، اتصال شبكه برق دو كشور و همچنين احداث خط راه آهن هر چه سريعتر عملياتي شود.
در اين ديدار رئيس كنگره حزب ملي عراق نيز طي سخناني از جمهوري اسلامي ايران به سبب حمايت همه جانبه از استقرار آرامش و امنيت در عراق قدرداني كرد و خواستار تقويت و گسترش روابط فيمابين شد. احمد چلبي همچنين خواستار كمك ايران در زمينه هاي اقتصادي به خصوص در ارتباط با احداث خط لوله بصره - آبادان، اتصال شبكه برق و راه آهن دو كشور و استفاده از ظرفيت هاي خالي بنادر شمال و جنوب ايران براي ترانزيت كالا به عراق شد.