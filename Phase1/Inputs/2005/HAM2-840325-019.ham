محيط زيست، غايب هميشگي
طبيعت در رقابت هاي انتخاباتي ايران همواره مورد كم لطفي واقع مي شود، در حالي كه مهمترين ركن حيات بيش از اين شايسته توجه است
سام خسروي فرد
مروري بر شعارهاي كانديداهاي رياست جمهوري به سهولت نمايان مي سازد كه محيط زيست ميان آنها تقريبا هيچگونه جايگاهي ندارد. با اين حال چهارنامزد جدي تر از بقيه اين موضوع را مورد اشاره قرار داده اند
انتخابات نهمين دوره رياست جمهوري تمامي فضاي كشور را تحت تاثير قرار داده است. تمام رسانه ها- نوشتاري و الكترونيك- نيز بي وقفه ديدگاه ها و سخنان نامزدهاي اين دوره را بازتاب مي دهند. شايد شمار به نسبت زياد كانديداها و اظهارنظرهاي مخالفان و موافقان هر يك سبب شده مهمترين عنصر زندگي و بستر تمام فعاليت ها كمتر مورد توجه رسانه ها قرار گيرد، اما واقعيت آن است كه تنها چهار كانديدا از ميان هشت نامزد رياست جمهوري- تا زمان تنظيم اين نوشتار- درباره محيط زيست سخن گفته يا در بيانيه هاي خود به آن گوشه چشمي داشته اند.
گذري به گذشته
چهار سال پيش زماني كه سيدمحمد خاتمي براي دومين بار به عرصه رقابت انتخاباتي گام نهاد به دوستداران محيط زيست اميدواري هايي داد، اما كارشناسان پر سابقه و با تجربه نمي توانستند به اظهارنظرهاي كلي كانديداي دوره هشتم رياست جمهوري چندان خوشبين باشند. دليل اين افراد كاملا روشن بود. پس از سالها سكوت و كم تحركي كه گريبان مهمترين دستگاه نظارتي محيط زيست را گرفته بود، گشودن فصلي تازه و همسو با تحولات جهاني، عملي خوشبينانه مي نمود. از سوي ديگر وظايف ارگان ها و دستگاه هاي ديگر با فعاليت ها و اهداف سازمان حفاظت محيط زيست چنان در تضاد بود- و هست- كه به دشواري تحقق وعده هاي ارائه شده مي افزود.
منتقدان فعاليت هاي زيست محيطي دولت، دليل ديگري نيز داشتند. آنان نخستين روزهاي حضور خاتمي در كاخ رياست جمهوري را به ياد داشتند؛ روزهايي كه معاون او در كسوت رئيس سازمان حفاظت محيط زيست از تعطيلي و متوقف شدن آزادراه تهران- شمال سخن گفت، اما ناگهان تمام هياهوها به سكوتي محض فرو نشست. حتي پس از مدتي تشكل هاي زيست محيطي نيز دلسرد شده و موضوع آزادراه تهران- شمال را به دست فراموشي سپردند. اين دلسردي نتيجه عدم حمايت از كساني بود كه بي شائبه مقابل پروژه اي مخرب ايستاده بودند،  اما با قهرآميزترين شيوه ممكن مجبور به عقب نشيني شدند. جمعي از تشكل هاي زيست محيطي مقابل خودروهاي سنگين راهسازي در ابتداي جاده چالوس صفوفي به هم فشرده را تشكيل دادند و سرانجام مجبور شدند صحنه تخريب جنگل هاي شمال را ترك كنند.
سكوت متوليان محيط زيست و اظهارنظرهاي نه چندان قاطع آنان جراحتي عميق چون زخم دل البرز بر سينه مشتاقان حفظ جنگل ها وارد كرد. در نهايت پروژه اي كه آغاز شده بود ملزم شد گزارش ارزيابي زيست محيطي ارائه دهد. گزارشي كه بايد پيش از آغاز بسياري از پروژه هاي عمراني و صنعتي تهيه و تدوين شود،  اين بار – و تقريبا اكثر مواقع پس از آن- شكلي فرمايشي و نمايشي به خود گرفت و بدين ترتيب ارزيابي زيست محيطي به توجيه زيست محيطي شناخته شد. چنين خاطرات تلخي احساس خوشبيني را در دوستداران محيط زيست نسبت به وعده هاي تبليغاتي رياست جمهوري كمرنگ مي كرد. با اين حال خاتمي بيش از سايرين در رقابت تبليغاتي به توسعه پايدار و محيط زيست اشاره كرد و در چهار سال دوم رياستش بر قوه مجريه مي توان آثاري محقق شده از وعده هايش در برنامه ريزي كشور يافت. گرچه بر تمامي آنچه نصيب محيط زيست و طبيعت ايران زمين شده نقدي جدي وارد است، اما همين اقدامات صورت گرفته - حتي روي كاغذ – يك گام به جلو در عرصه سياستگذاري هاي زيست محيطي دولت به شمار مي آيد؛ عملي كه پيش از آن به هيچ رو مورد توجه نبود.
در كارنامه زيست محيطي دولت خاتمي نكات مثبت ديگري نيز وجود داشت. سازمان حفاظت محيط زيست توانست اعتبارات بيشتري كسب كند و به جاي خمودگي و انفعال محض حركتي بطئي و كند از خود نشان دهد. اين سازمان گرچه در زمينه اجراي قوانين، مقررات و آئين نامه هاي زيست محيطي گاه از موضع خود عدول مي كرد، اما توانست ردپاي قابل اعتنايي از خود به يادگار باقي گذارد. حذف سرب از بنزين، پيگيري برنامه جامع كاهش آلودگي هوا،  افزايش ميزان مناطق حفاظت شده، برگزاري جشنواره فيلم سبز و نمايشگاه محيط زيست، به روز كردن برخي قوانين، افزايش شمار تالاب هاي بين المللي، تدوين شاخص هاي زيست محيطي و استانداردهاي مربوط به كيفيت آب، خاك و هوا، رشد باور نكردني تشكل هاي زيست محيطي،  انتخاب محيط بان نمونه،  پرداخت حق الكشف به محيط بان ها، برگزاري همايش دين، فرهنگ و محيط زيست، برگزاري كنوانسيون تهران در ارتباط با حفاظت درياي خزر، گنجاندن چند ماده قانوني درباره محيط زيست در برنامه سوم توسعه و تدوين برنامه چهارم بر مبناي توسعه پايدار، برگزاري همايش بين المللي محيط زيست، صلح و گفت وگوي تمدن ها و... شماري از فعاليت  هاي اثرگذاري بود كه طي هشت سال گذشته انجام شد.
سيدمحمد خاتمي در آخرين اجلاسي كه از سوي سازمان حفاظت محيط زيست – و با همكاري برنامه محيط زيست ملل متحد- برگزار شد به طور كلي گوشه اي از فعاليت هاي انجام شده را مورد اشاره قرار داد: موضوع محيط زيست براي دولت جمهوري اسلامي ايران در دوران هشت ساله اخير- به رغم ضرورت پيشبرد رشد اقتصادي و نيازمندي به ايجاد مشاغل فراوان- از اهم محورهاي مورد توجه بوده است و به گواه آمار و ارقام، گام هاي بلندي در اين زمينه برداشته شده است. موفقيت هاي چشمگير كشور ما در بخش هاي نفت، انرژي، صنعت، آب و فاضلاب و امور زيربنايي مويد اين ادعاست. ما در چشم انداز 20 ساله توسعه فراگير اقتصادي، فرهنگي و سياسي ايران، رسيدن به جامعه اي بهره مند از محيط زيست مطلوب را مد نظر قرار داده ايم و براي رسيدن به اين هدف برنامه ريزي كرده ايم. برنامه حفاظت از زيست بوم هاي ارزشمند و گونه هاي گياهي و جانوري در معرض تهديد، برنامه حفاظت كيفي رودخانه هاي كشور، برنامه جامع مديريت پسماند ها در شهرها،  برنامه جلوگيري از آلودگي هوا در كلانشهرها، برنامه حمايت از تشكل هاي غيردولتي فعال در اين زمينه كه تعداد آن هم اكنون به 650 تشكل رسيده است كه مبين اراده دولت براي حفاظت از محيط زيست و ممانعت ازتخريب آن وكاهش ناپايداري هاست.
گرچه منتقدان، تمامي برنامه هاي مورد اشاره رئيس جمهوري را موفق نمي دانند، اما واقعيت آن است كه نمي توان تمام تلاش هاي انجام شده را ناديده انگاشت. با اين حال هنوز موضوع محيط زيست مهمترين دغدغه دوستداران آن است و در مجموع نهمين نامزدها بيش از هرچيز معيشت، اقتصاد، اشتغال و توسعه را در تبليغات خود هدف قرار داده اند بي آنكه به مبنا و ركن اساسي آن يعني محيط زيست توجهي اساسي داشته باشند.
گذري در امروز
مروري بر شعارهاي اصلي و جانبي كانديداهاي رياست جمهوري به سهولت نمايان مي سازد كه محيط زيست ميان آنها تقريبا هيچگونه جايگاهي ندارد. با اين حال چهارنامزد جدي تر از بقيه اين موضوع را مورد اشاره قرار داده اند.
سيزدهمين محور از برنامه چهارده گانه هاشمي رفسنجاني، محيط زيست و منابع طبيعي كشور است كه ذيل آن به موضوعات مختلفي اشاره كرده است: پايداري و استمرار توسعه در هر كشور منوط به فراهم بودن منابع طبيعي و سلامت محيط زيست در آن كشور است. موضوع منابع طبيعي و محيط زيست امروز اهميتي بين المللي پيدا كرده است و شاخص هاي مرتبط با آن مورد پايش جهاني قرار مي گيرد. ايران به عنوان كشوري با برخورداري از منابع غني طبيعي و تنوع آب وهوايي و اقليمي بسيار، با تهديداتي جدي در اين زمينه مواجه است.
پيشروي كوير و شنزار، افزايش آسيب پذيري مقابل جاري شدن سيل، سرعت روزافزون رشد شهرها و مشكلات ناشي از ضعف سيستم فاضلاب و در معرض آسيب قرار گرفتن آبهاي زيرزميني و بالاخره مشكل آلودگي هوا در شهرهاي بزرگ و در معرض خطر قرار گرفتن سلامت شهروندان از جمله موارد قابل ذكر در اين زمينه است.
اجراي برنامه ساماندهي سواحل، تدوين و اجراي برنامه جامع جلوگيري از آلودگي محيط زيست و بهبود توليد فرآورده هاي نفتي نيز از جمله راهبردهاي ضروري مقابله با آنهاست.
دكتر لاريجاني در برنامه دولت مدرن خود كه به صورت كتابي به نام پيمان با مردم در 175صفحه چاپ و منتشر كرده بخش مستقلي را براي محيط زيست اختصاص داده و مي گويد: از دغدغه هاي جديد بشر، توجه روزافزون به آسيب هاي زيست محيطي ناشي از تصرفات بي رويه و كاربرد تكنولوژي هاي آلاينده در منابع طبيعي است. اين بحران از سطح ملي و منطقه اي گذشته، بعد جهاني به خود گرفته است. از اين رو دلسوزان جامعه بشري با اعتراض به برخي سياست ها و تكنولوژي هاي تخريب كننده محيط زيست، نگاه دوباره به فرهنگ هاي اصيل ديني و اخلاقي در پرهيز از اسراف و آلودگي و حفظ طبيعت و مواهب الهي را زنده كرده اند.
در كشور ما نيز تعرض به سرمايه هاي طبيعي ملي، همچون جنگل ها و مراتع همراه با ضعف مديريت دولتي در برنامه ريزي متوازن كاشت و برداشت و عدم اقدام قاطع در جلوگيري از متخلفان، زمينه آسيب رساني به برخي سرمايه هاي ملي را فراهم كرده است. از سوي ديگر نبود برنامه ريزي شهري جامع و عدم رعايت الگوي صحيح سوخت، آلودگي هوا در برخي شهرهاي بزرگ را به حد نگران كننده اي رسانده است.
بر اين باوريم كه توجه به محيط  زيست، بايد جزء جدايي ناپذير تحليل پروژه ها و تصميم گيري در سياست هاي اقتصادي، صنعتي و برنامه ريزي ملي باشد تا با اصلاحات لازم در صنعت خودروسازي و سياست هاي مصرف سوخت، زمينه پاكسازي هواي شهرها فراهم شود. از سوي ديگر، منابع طبيعي عمومي، همچون جنگل ها و سواحل درياها، بايد به عنوان مواهب بين نسل محافظت شود و از تعرض تجاوزگران و يا تخصيص نابجا به برخي دستگاه هاي دولتي مصون ماند.
محمدباقر قاليباف، ديگر كانديداي نهمين انتخابات رياست جمهوري با تشكيل جلساتي در اين رابطه بر اهميت محيط زيست در برنامه هايش تاكيد كرد. فرمانده سابق نيروي انتظامي گفته است: برنامه دولت سبز در كابينه من تبديل به انديشه وعلم سبز در سطح كلان مي شود و نظام مديريت سبز كه در راستاي حفاظت محيط زيست و كمك به تحقق توسعه پايدار در دولت كنوني تصويب شده بود، وارد مراحل جدي تري مي شود.
در ميان نامزدهاي رياست جمهوري، وزير سابق علوم، تحقيقات و فن آوري نيز به طور اجمالي به محيط زيست پرداخته است. وي در بيانيه اش ذيل عنوان صيانت از محيط زيست و منابع طبيعي به اين موارد اشاره مي كند: پذيرش حيات زندگي اقتصادي و اجتماعي در كنار حيات مستمر وپايدار محيط زيست، صيانت و حفاظت از محيط زيست به عنوان مهمترين منبع حيات و زندگي براي نسل حال و نسل هاي بعدي، تلاش براي بهبود كيفيت زندگي مردم همراه با بالندگي و توسعه منابع محيط زيست و پايداري آن و بهره گيري از منابع طبيعي و زيستي، بر نظامات بهره برداري از منابع تجديدناپذير با رعايت دو اصل حداكثرسازي منابع ملي و حداكثرسازي منافع هر منبع تاكيد مي كند.
بدين ترتيب سومين كانديدا نيز به شيوه اي فهرست وار موضوعات مرتبط با محيط زيست را هدف قرار داده و در نگاهي كلي برنامه ها و سياست هايي را كه به بهبود وضعيت موجود مي انجامد عرضه كرده است.
چهارمين نامزدي كه به اصلي ترين ركن حيات پرداخته، محسن رضايي است. او در راهكارهايي براي برنامه ريزي اجتماعي، فرهنگي، سياسي و زيست محيطي در ايران پيش از هرچيز پتانسيل هاي موجود در بخش هاي مختلف را تقسيم بندي كرده و در ارتباط با محيط زيست در وب سايت خود نوشته است: در بخش پتانسيل هاي طبيعي كشور ما نه فقط ثروتي چشمگير به صورت منابع نفتي و گازي در اختيار دارد كه آن را در حال حاضر در رده هاي نخستين قرارداده و در سالهاي آينده با كاهش هرچه بيشتر منابع نفتي و با اهميت يافتن هرچه بيشتر منابع گازي اين كشور را از موقعيتي بازهم بهتر برخوردار خواهد كرد، ايران مي  تواند بر ثروت هاي بزرگ ديگر كاني و در كنار آن ثروت هاي اكوسيستمي و يك جغرافياي فرهنگي بسيار سرشار تكيه زند كه با انجام سرمايه گذاري هاي لازم و اختيار كردن برنامه ريزي هاي سياسي- اجتماعي مناسب قادر است سرمايه گذاري هاي بي شماري را جذب كند. هزاران كيلومتر سواحل ايران و اكوسيستم هايي همچون كوير و مناطق جنگلي شمال كشور عملا بدون بهره برداري واقعي باقي مانده اند و قابليت هاي ثروت سازي بزرگي را در خود نهفته اند كه باتوجه به روند رو به گسترش انواع گردشگري و بويژه گردشگري هاي اكوتوريسم در جهان مي توانند از شكل پتانسيل به شكل ثروت هاي مورد بهره برداري واقعي برسند.
رضايي در ارتباط با راهكارهاي زيست محيطي شيوه ارائه فهرست وار را برگزيده است:
انجام يك پروژه گسترده براي ارزيابي موقعيت كنوني محيط زيست در ايران و چشم انداز 10، 20 و 50ساله تحول اكوسيستم ها در كشور، انطباق دادن كامل قوانين كشور در همه سطوح با قوانين و معاهدات بين المللي دفاع از محيط زيست. ايجاد يك فصل مطالعات زيست محيطي در تمامي مطالعات مربوط به پروژه هاي عمراني و لزوم اعلام توافق كارشناسان زيست محيطي براي ادامه اينگونه از پروژه ها، تقويت اكوتوريسم و مشاركت در شبكه هاي بين المللي در اين زمينه.
اظهارنظرهاي اين 4 كانديدا در حالي صورت گرفته كه سه رقيب ديگر يعني محسن مهرعليزاده، مهدي كروبي و محمود احمدي نژاد اشاره قابل توجهي به محيط زيست نكرده اند. مرور با دقت اظهارات ارائه شده از سوي چهار كانديداي نخست  را مي توان به مثابه سكوت گروه دوم تلقي كرد چرا كه تنها به بيان مبهم و گنگ كليات پر اشكال پرداخته اند و بدين ترتيب مي توان محيط زيست را غايب هميشگي انتخابات ناميد. اصلي ترين ركن حيات و زيستن همواره بيشترين ناملايمات را متحمل مي شود و تاكنون به جايگاه شايسته خود دست نيافته است. در حالي كه نمي توان اهميت محيط زيست را منكر شد، اين سوال همواره باقي است كه چرا به غايب اصلي و هميشگي عرصه هاي رقابتي تبديل شده است؟!