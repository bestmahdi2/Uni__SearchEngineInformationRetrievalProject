اعتراض به ضبط و توزيع آثار صوتي مرحوم آقاسي
فرزند مرحوم محمدرضا آقاسي، شاعر اهل بيت، در گفت وگويي با خبرگزاري مهر ضمن بيان خصوصيات زندگي آن مرحوم كه بر ساده زيستي تكيه داشت، اعتراض خود را نسبت به استفاده از اشعار زنده ياد آقاسي كه بدون اجازه انجام گرفته است اعلام داشت.
غلامرضا آقاسي درباره آثار صوتي برجاي مانده از مرحوم آقاسي اظهار داشت:
آثار صوتي پدرم در زمان حياتش بدون اجازه و رعايت كپي رايت ضبط و توزيع شده است.
وي در ادامه افزود: پدرم در تمام دوران زندگي هنري اش تنها يك كاست به بازار ارائه داد باعنوان «عشق ازلي(1)» كه توسط شركت ايران مولانا منتشر شد واين كار با نظارت خود پدر تهيه شده بود.
اين اثر يك كاست 60 دقيقه اي و شامل هفت قطعه شعر است كه درسال 1383 توزيع شد. اما دراواخر زمستان 1383 محمد جليل عندليبي، آهنگساز- كاستي با عنوان «عشق ازلي(2)» ازاشعار پدرم وبدون اجازه و رضايت او منتشر كرد.
كار آهنگسازي وتنظيم اين كاست توسط خودش( عندليبي )انجام شده بود. البته تاسف ما از اين بابت است كه ابن كاست با مجوز وزارت ارشاد منتشر شده، ولي ارشاد بدون رعايت اين مطلب كه آيا شاعر براي انتشار كاست اشعارش اجازه اي به اين فرد داده است يا نه به اين كاست مجوز داده است.
وي تصريح كرد: ما از محمد جليل عندليبي كه يك هنرمند است انتظار نداريم كه اين كار را انجام دهد. پدرم بعد از مطلع شدن از اين كار توسط وي با اين كه به شدت بيمار بود به او زنگ زد و از كار او بسيار گله كرد و گفت: حداقل از من اجازه اين كار را مي گرفتيد... ! پدرم انتظار داشت وقتي مي خواهند از اشعار او استفاده كنند حداقل از او اجازه مي گرفتند.
آقاسي خاطر نشان كرد: مرحوم پدرم اصلا به دنبال حقوق مادي اش نبود و تنها انتظارش اين بود كه براي چنين كاري حداقل او را در جريان مي گذاشتند.
وي درباره موضوع شكايت از آقاي عندليبي ياد آور شد: شكايت در اين جا فايده اي ندارد، ارشاد نهايتا كاري كه مي تواند انجام بدهد اين است كه حقوق مادي ما را از انتشار اين كاست بپردازند، در حالي كه حقوق معنوي مرحوم آقاسي زيرپا گذاشته شده است.
محمد رضا آقاسي در زمان حياتش مي خواست به نحوه انتشار كاست نظارت داشته باشد چون همانطور كه مي دانيد انتشاركاست هاي شعر خواني با حساسيت هاي زيادي همراه است واگر بيتي از شعر جابجا شود معنا هم ممكن است تغيير كند كه ناشر اين اثر بدون رعايت اين حساسيت ها وبدون اجازه مرحوم آقاسي دست به انتشار اين كاست شعر زد.