10 مورد نقص در پرونده يك محكوم به اعدام
گروه حوادث: حكم قصاص نفس(اعدام)زني كه همسر صيغه اي خود را به قتل رسانده بود، با ده مورد نقص در تحقيقات، نقض شد.
به گزارش خبرنگار ما، عبدالصمد خرمشاهي _ وكيل پايه يك دادگستري ضمن اعلام اين خبر گفت: پرونده
فاطمه _ ح، زني كه در سال 79 متهم به قتل همسر صيغه ايش شده پس از صدور دو بار حكم قصاص مجدداً نقض شد. اين پرونده كه چند ماه قبل با دستور آيت الله شاهرودي به خاطر بررسي ايرادات اساسي در پرونده به يكي از شعب ديوان عالي كشور در قم رفته بود تحت بررسي قرار گرفت و قضات اين شعبه با اشاره به ايرادات اساسي بر آراي صادره استنتاج كردند كه احكام صادره برخلاف قانون اساسي قانون آئين دادرسي كيفري و قانون مجازات اسلامي است. مجموعه محتويات پرونده حاكي از آن است كه دفاعيات فاطمه موجه بوده و مطابق ماده 61 قانون مجازات اسلامي در دفاع از دخترش مرتكب قتل عمدي همسر صيغه ايش شده است كه از دلايل اصلي رد مجرم محسوب مي شود.
خرمشاهي ادامه داد: دادگاه بدوي توجهي به اين موارد نكرده و با توجه به نكات عديده اي كه مي توان به عنوان نقض شكلي در پرونده به آن اشاره كرد، با توجه به اينكه به دفاعيات فاطمه توجهي نشده، دادنامه صادره نقض و جهت رسيدگي مجدد به شعبه 23 ديوان عالي كشور ارجاع شده است.
شعبه مربوطه ده مورد نقض بر روي پرونده گرفته است كه از موارد مهم آن عدم توجه دادگاه بدوي و صادر كننده حكم به بحث دفاع مشروع است كه استدلالي در جهت رد ادعاي فاطمه كه در جهت دفاع از دخترش بوده، نشده است و كلاً به عدم تحقيقات جامع و كامل يكي از عوامل عمده نقض دادنامه است.
وكيل فاطمه افزود: نهايتاً دادنامه موصوف قابليت نقض داشته است كه اميدوارم با توجه به مطالبي كه در لايحه تقديمي به شعبه مزبور تقديم مي كنم كليه مدارك و دلايل و مطالبي را كه در جهت صحت ادعاي موكلم است بيان كنم. ضمن اينكه با توجه به موارد نقصي كه مستقلاً از سوي يكي از قضات دادگاه تجديد نظر بيان شده جاي اميدواري است كه دادنامه كلاً نقض و جهت رسيدگي مجدد و رفع نواقص گرفته شده به دادگاه هم عرض ارجاع شود.
خرمشاهي در پايان گفت: مواردي از نقص تحقيقات عبارت است از نقص در بازجويي ها، عدم بررسي سوابق اخلاقي و فعاليت هاي مقتول كه از سوي دادگاه درخواست شده و تحقيقات صورت نگرفته است و از همه مهمتر بحث دفاع مشروع كه يكي از علل موجه جرم است و در دادگاه مورد توجه قرار نگرفته است.
همچنين عبدالصمد خرمشاهي در پايان بيان كرد: در مورد پرونده كبري رحمانپور قرار است 27 تير ماه جلسه حل اختلاف تشكيل شود و اميدوارم با مساعي به عمل آمده بالاخره موجبات رضايت شكات در اين پرونده نيز فراهم شود.
اين گزارش حاكي است، پرونده فاطمه _ ح زماني براي آيت الله شاهرودي فرستاده شد كه نامه دختر اين زن يك هفته قبل از اعدام وي در روزنامه همشهري به چاپ رسيد. پس از اين اتفاق رئيس قوه قضائيه ساعتي قبل از اجراي حكم قصاص، اجراي آن را متوقف كرد و دستور بررسي و تحقيق مجدد بر روي پرونده را صادر كرد.