يادداشت
زندي و انتخاب بين صفر و يك
امين ساكت
فوتبال ما بدون اتفاق و رخداد مهمي پيگيري مي شود. آنچه هر روز در مطبوعات و رسانه هاي ديگر منعكس مي شود، تنها حاشيه هاي ساده فوتبال است. بحثي كه يك هفته كل جامعه ورزش را تحت الشعاع خود قرار مي دهد در ديگر كشورها آنقدر ساده است كه جاي بحث و جدل در آن نيست. يك هفته تمام همه مطبوعات و شبكه هاي تلويزيوني خود را سرگرم بحث آمدن يا نيامدن و يا لزوم و عدم لزوم حضور فريدون زندي در تيم ملي است. اين كه در يك برنامه تلويزيوني جهت گيري بر اين اصل است كه اصلاً حضور زندي با توجه به استعدادهاي زيادي كه در داخل وجود دارد غيرضروري است و به تبع آن جبهه گيري رسانه هاي موافق و مخالف در اين زمينه آنقدر مهم شمرده مي شود كه حتي دبيركل كميته ملي المپيك در موردش راي صادر مي كند و البته بعداً تحت فشارهاي خارجي صحبت هاي خود را تعديل مي كند.
باز هم در اين مورد جبهه هاي موافق و مخالف آنقدر احساساتي موضع گيري مي كنند كه از يادها مي رود، آنچه در موردش اين همه هيجان هزينه مي كنيم اصلاً در اندازه هاي صرف انرژي نيست. البته اين موضوع تنها در حيطه مخالفان حضور زندي مصداق عيني ندارد، بلكه در مورد موافقان حضور او نيز شرايط حالت تساوي را نشان مي دهد.
موافقان حضور فريدون زندي در تيم ملي آنقدر از او مطلب و تيتر و عكس هاي بزرگ كار كرده اند كه اگر كسي فوتبال را نشناسد اين بازيكن ايراني حاضر در بوندس ليگا را تا حد پله يا مارادونا در ذهن خود به تصوير مي كشد. اين جاي تاسف دارد كه در فوتبال ايران صحبت هاي فريدون زندي تا حد تيتر يك روزنامه اي بزرگنمايي مي شود. آيا واقعاً هيچ اتفاق مهمي در فوتبال اين مملكت رخ نمي دهد كه پدر يك فوتباليست وقتي مي گويد «فريدون دارد فكر مي كند»، «فريدون لحظات مهمي را پشت سر مي گذارد.»، «فريدون به تصميم گيري نزديك مي شود»، «فريدون در يك قدمي تصميم گيري است»، «فريدون امشب تصميم مي گيرد»، «فريدون تصميم گرفت» بايد كل فوتبال دوستان مملكت را سر كار گذاشت.
جداي از اين كه مخالفان و منتقدان زندي اغلب فقط براي جبهه گيري صحبت مي كنند نه با دلايل روشن، اما آيا اين سؤال جاي طرح ندارد كه «چرا براي يك بازيكن اين همه انرژي و هزينه صرف مي شود؟»
ما تمام آن چيزي كه از حضور زندي در تيم ملي ايران نصيب او مي شود را فراموش كرده ايم، تمام آن چيزي كه تيم ملي به زندي مي دهد را از ياد برده ايم و در مقابل چسبيده ايم به اين كه حضور زندي باعث تقويت تيم ملي مي شود. اين سوي ديدگاه موافقان حضور زندي - شايد بهتر باشد بنويسيم مشتاقان - قطعاً صحيح است. بازيكني با قابليت هاي فريدون زندي مي تواند به تيم ملي ايران كمك كند اما آيا آن سوي معادله را كسي در نظر گرفته است؟
حقيقت اين است كه شوق زائدالوصف ما در برابر شرايطي است كه زندي در آن تنها يك راه داشت و آن حضور در تيم ملي ايران. به نظر شما اگر او قابليت حضور در تيم ملي آلمان را داشت و سرمربي تيم ملي آلمان او را به اردو دعوت مي كرد، آيا او لحظه اي بين آلمان و ايران درنگ مي كرد؟ در آن صورت آيا ما باز هم مي توانستيم اينگونه براي آمدنش ثانيه شماري كنيم؟
اين مسئله يك واقعيت محض است، تمام تلاش ما براي هيچ بود. در هر صورت او در تيم ملي آلمان نبود و يك راه براي حضورش در مسابقات مهمي چون جام جهاني باقي نمانده بود و آن حضور در تيم ملي ايران بود. براي او انتخاب بين ايران و هيچ بود، نه ايران و هزار مملكت ديگر، پس او ايران را انتخاب كرد كه از هيچ بالاتر بود.
شايد هيجان برخي روزنامه هاي ورزشي به صورت ساده و زيرپوستي ادامه پيدا مي كرد اما حركت خشك برنامه تلويزيوني تمام را برهم زد. وقتي يك شبكه تلويزيوني در گزارشي كه در آن فقط آدم هاي علاقه مند به سنت صحبت كرده و حضور زندي را براي تيم ملي غيرموجه دانستند، جريان همسو با حضور فريدون زندي اين جريان را نوعي مقابله تلقي كرده و با تمام هيجان شهر را براي آمدن زندي آذين كردند.
در پي اين حركت دبيركل كميته ملي المپيك همسو با مخالفان جبهه گيري كرد و پس از آن فدراسيون در مخالفت با دبيركل براي حضور زندي انرژي بيشتري صرف كرد.
در نهايت موافقت زندي براي حضور در تيم ملي ايران جلب شده و برانكو همچون فاتح به ايران بازگشت اما جريان هيجاني و احساسي بار ديگر شدت يافت. برانكو در پاسخ به سؤال روزنامه اي كه از او در مورد پست زندي پرسيده شده بود، اينگونه جريان را احساسي تر كرد؛ «درباره پست زندي هم بايد بگويم، در هر منطقه اي كه خودش دوست داشته باشد از او استفاده خواهيم كرد.»
اگر اين پاسخ قطعي برانكو ايوانكوويچ باشد بايد در مورد اقتدارش يا آنچه ما از او شناخته ايم شك كرد زيرا هيچ مربي بزرگي انتخاب پست را برعهده بازيكن نمي گذارد مگر اين كه خود را كوچكتر و كمتر از آن بازيكن حس كند و تاسف و افسون بيشتر بابت اين نكته كه اگر بازيكني در داخل كشورمان براي حضور در تيم ملي ترديد كند بلافاصله عليه اش بيانيه صادر و محرومش مي كنيم. همه عليه اش مصاحبه مي كنند، حال اين بازيكن قابليتي فراتر از زندي داشته باشد اما در مورد بازيكني كه در خارج توپ مي زند اين نوع موضع گيري به مثابه دلبري كردن معشوقه محسوب و براي به دست آوردنش زمين و زمان را به هم مي دوزيم و طرحي نو درمي اندازيم كه او را به كف آوريم.