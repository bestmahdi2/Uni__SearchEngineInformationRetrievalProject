سايه روشن
بيكاري جوانان سه برابر بيكاري بزرگسالان
مطالعات صورت گرفته نشان مي دهد در حال حاضر بيش از 80 درصد بازنشستگان كشوري و لشكري، 65 درصد كاركنان لشكري و 40 درصد كاركنان دولت داراي دو يا سه كار هستند كه در يك حساب ساده آنها حدود يك و نيم ميليون شغل را از دسترس جوانان دور كرده اند.
تحقيق سازمان ملي جوانان با عنوان «گزارش بين المللي اشتغال جوانان» بيان مي كند انفجار جمعيت نوزادي در دهه 60 و نيمه اول دهه 70 منجر به انفجار جمعيت جوان 15 تا 24 سال در دهه 80 و مواجهه ايران با يكي از بحراني ترين دوران تاريخي خود شد؛ اين در حالي بود كه طي اين سال ها نرخ بيكاري كل از 8/9 درصد تا 30 درصد در نوسان بوده و نرخ بيكاري جوانان به بيش از 5/2 برابر نرخ بيكاري بزرگسالان مي رسيد.
همچنين بالا بودن نسبت بيكاري «جوانان شهري» به «جوانان روستايي» در مقايسه با كشورهاي مشابه حاكي از ناتواني مجموعه مديريتي و كارشناسي كشور از نظر كارآمدي و دانش است؛ به گونه اي كه پديده «بيكاري» در ميان جمعيت «بيكار تحصيلكرده» و داراي «مدرك دانشگاهي» به طرز سرسام آوري در حال افزايش و حتي فراتر از نرخ بيكاري «جوانان تحصيل نكرده» است.
اين تحقيق نشان مي دهد توزيع بيكاري در ميان گروه هاي مختلف يكسان نبوده به شكلي كه گروه هاي علوم انساني، مذهبي و الهيات در درجه نخست و گروه هاي علوم فيزيكي و طبيعي بيشترين مازاد را داشته اند و برخي ديگر از گروه ها مثل گروه علوم تربيتي، تربيت معلم، و گروه كشاورزي با كمبود روبرو هستند. به عبارت ديگر تقاضا بر عرضه فزوني دارد.
پر پايه اين تحقيق نرخ بيكاري در ايران از شدت بيشتري برخوردار است، زيرا در سال 77 از مجموع كل جوانان فعال اقتصادي 5/38 درصد بيكار بوده اند كه اين رقم در سال 81 تنها به 2/33 درصد كاهش يافته؛ بنابراين طي سال هاي 81 75 نرخ بيكاري جوانان بجز سال هاي 77 76 داراي روندي صعودي با متوسط رشد سالانه 9 درصد بوده است.
شايان ذكر است كه برآوردهاي «سازمان بين المللي كار»، حاكي از وجود 3 ميليارد نفر نيروي كار در سطح جهان است كه 23 تا 30 درصد آنها داراي «اشتغال ناقص» و بيش از 140 ميليون نفر داراي «بيكاري كامل» هستند كه در اين ميان سطح بيكاري جوانان به طرز نگران كننده اي بيش از 2 تا سه برابر بيكاري بزرگسالان است.
اين تحقيق نشان مي دهد كه در سال 2003 بيش از 60 ميليون جوان 15 تا 24 سال در جست و جوي كار بوده اند كه از سويي ديگر با توجه به اينكه 18 درصد جمعيت جهان را جوانان تشكيل مي دهند و برآوردهاي سازمان ملل حاكي از وجود بيش از 1050 ميليون نفر در گروه سني 15 تا 24 ساله بوده كه 5/48 درصد آن را زنان جوان تشكيل مي دادند.
در حال حاضر نيز 85 درصد جمعيت جوان در «كشورهاي در حال توسعه» زندگي مي كنند كه 60 درصد آنها در منطقه «آسيا» قرار دارند؛ به عبارتي بيش از 19 درصد جمعيت جوان در مناطق كمتر توسعه يافته و كمتر از 13 درصد در مناطق توسعه يافته زندگي مي كنند كه اين تفاوت نشان مي دهد كشورهاي توسعه يافته داراي شرايط زندگي و بهداشتي بهتري بوده كه افراد عمر بيشتري مي كنند.
از سوي ديگر روند سالهاي 2000 - 1980 نشان از در حال كاهش بودن جمعيت فعال اقتصادي دارد به نحوي كه مناطق توسعه يافته درصد كمتري از جوانان فعال اقتصادي(15 تا 19 سال)را دارد؛ لذا بالا بودن درآمد خانواده به طبقه سني 15 تا 19 سال امكان پيگيري طولاني تر علايق تحصيلي را داده و درآمد كم خانواده در كشورهاي كمتر توسعه يافته، جوانان 15 تا 19 سال را ناگزير از فعاليت اقتصادي كرده است.
در حالي كه يك درصد افزايش در بيكاري بزرگسالان با افزايش حدود 2 درصد بيكاري جوانان در كشورهاي اروپا و يك و نيم درصد در اقتصادهاي در حال گذر همراه است به نظر مي رسد اشتغال جوانان در مقايسه با اشتغال بزرگسالان بيشتر تحت تأثير شوك هاي وارد بر بازار قرار مي گيرد.
اين تحقيق همچنين نشان مي دهد در اغلب كشورها و به طور برجسته تر در انگلستان گرايش فزاينده اي براي ترك تحصيل و بازار كار وجود دارد كه اين روند نشان دهنده ناخشنودي فزاينده از گزينه هاي اصلي تعليم و تربيت و بازار كار است،با اين حال همچنان نرخ بيكاري همبستگي نزديكي با نرخ بيكاري كل دارد.
همچنين اين تحقيق بيان مي كند كه نرخ بيكاري با بالا رفتن سن كاهش پيدا مي كند كه اين نكته درمورد اغلب كشورها درست است؛ لذا در چندين كشور بالاترين نرخ بيكاري توسط افراد جوان گزارش شده كه اين امر به ويژه درمورد آلمان تا حدي در تركيه، فيليپين، و تايلند درست است. از سويي ديگر، در بين اغلب كشورها نرخ بيكاري زنان جوان بالاتر از نرخ بيكاري مردان جوان است، به نحوي كه اين پديده در اروپا، در ميان زنان جوان بالاتر و در كشورهاي غيراروپايي در ميان مردان جوان بيشتر است.
از سويي معمول ترين فعاليت خارج از بازار كار براي مردان جوان تعليم و تربيت و براي زنان جوان خانه داري است؛ بنابراين نرخ مشاركت زنان جوان در تعليم و تربيت كمتر از نرخ مشاركت مردان جوان است اين امر زيانديدگي بيشتري را متوجه زنان جوان از جهت كميت و كيفيت فرصت هاي شغلي مي كند.
اين تحقيق نشان مي دهد جوانان داراي «سطوح كم پيشرفت تعليم و تربيت»، «گروه هاي ناتوان» و «اقليت هاي قومي» بيش از ديگران در معرض بيكاري هستند.