كارت هوشمند بنزين با بيش از يكسال تأخير تا 3 ماه آينده توزيع خواهد شد
گروه اقتصادي: هيأت وزيران لايحه تأمين كسري يارانه واردات بنزين
را در 4 مردادماه به مجلس فرستاد. با كمال دانشيار رئيس كميسيون انرژي مجلس شوراي اسلامي پيرامون اين لايحه و روند بررسي آن در كميسيون انرژي مجلس گفت وگو كرده ايم.
***
* در لايحه دولت تأمين كسري يارانه واردات بنزين چگونه پيش بيني شده است؟
- براساس لايحه پيشنهادي دولت درخواست شده تا براي تأمين بنزين وارداتي مورد نياز در مدت 2 ماه حدود 800 ميليون دلار از حساب ذخيره ارزي برداشت و به منظور تأمين يارانه مورد نياز واردات اين فرآورده استفاده شود همچنين در اين لايحه پيشنهاد شده تا بنزين وارداتي از طريق كارت هوشمند و به نرخ واردات و با آزادسازي قيمت به مردم عرضه شود. گرچه در لايحه بودجه سال 84 كه از سوي دولت ارائه شده بود نيز موضوع استفاده از كارت هوشمند، دونرخي شدن و آزادسازي قيمت بنزين وارداتي ديده شده بود اما مجلس با اين موضوع موافقت نكرد.
* علت فراخوان كميسيون انرژي در زمينه لايحه نحوه تأمين يارانه واردات بنزين و خريد تضميني گندم كدام است؟
- كميسيون انرژي مجلس شوراي اسلامي با توجه به اهميت و حساسيت بحث تأمين بنزين مورد نياز كشور و پيچيده بودن اين موضوع تصميم گرفت تا طي فراخواني از ديدگاههاي كليه صاحب نظران و نخبگان براي حل اين مشكل جويا شده و راهكاري اصولي براي رفع اين معضل انديشيده شود چرا كه در صورت افزايش قيمت بنزين اين امر باعث تبعات منفي مانند افزايش قيمت ها و تورم در جامعه همراه خواهد بود. از سوي ديگر اگر قيمت بنزين افزايش نيابد با توجه به روند افزايش قيمت و مصرف بنزين دولت ناچار است ساليانه 4 ميليارد دلار براي واردات بنزين اختصاص دهد. معتقدم براي رفع اين معضل بايد راههاي مختلفي مانند گسترش ناوگان حمل و نقل شهري و عمومي توسعه يافته و با شناسايي اقشار آسيب پذير زيان حاصل از افزايش قيمت بنزين به اين اقشار جبران شده و سپس قيمت بنزين افزايش يافته دونرخي يا آزاد شود.
* با توجه به عدم تأمين يارانه بنزين در 6 ماهه دوم سال و افزايش قيمت و مصرف اين فرآورده آيا تأمين يارانه براي دو ماه آينده كارساز خواهد بود؟
- در بودجه سال جاري يارانه مورد نياز براي واردات بنزين تا شهريورماه پيش بيني شده بود اما با توجه به افزايش قيمت نفت و بالا رفتن قيمت جهاني اين فرآورده و افزايش مصرف اين فرآورده مبلغ يك ميليارد و 500 ميليون دلار اعتبار يارانه بنزين عملا در مردادماه تمام شده است. شركت نفت اجازه دارد تا از محل منابع در اختيار خود نسبت به واردات بنزين مورد نياز اقدام نموده و با تصويب لايحه دولت در مجلس اجازه برداشت از حساب ذخيره ارزي و جايگزيني اين اعتبار داده شود. دولت در لايحه خود درخواست تأمين يارانه واردات 2 ماه بنزين را كرده است و فراخواني كه كميسيون انرژي انجام داده براي رفع اين مشكل پس از دو ماه آينده است چرا كه دولت براي ساماندهي وضعيت بنزين چند راهكار كوپني كردن، استفاده از كارت هوشمند و دو نرخي شدن آن و يا برداشت از حساب ذخيره ارزي تا هنگام به نتيجه رسيدن طرح هاي افزايش توليد و كاهش مصرف را پيش رو دارد.
* با توجه به روند مصرف و قيمت بنزين تا پايان سال چه ميزان يارانه براي واردات نياز است؟
- پيش بيني كرده ايم تا پايان سال جاري با توجه به ميانگين قيمت هاي بنزين و در نظر گرفتن افزايش قيمت اين فرآورده  نيازمند 4 ميليارد دلار يارانه هستيم كه از اين مبلغ 5/1 ميليارد دلار آن در قالب بودجه سال جاري تخصيص يافته و نيازمند تأمين 5/2 ميليارد دلار ديگر اعتبار هستيم.
* در زمينه استفاده از كارت هوشمند چه اقدامي صورت گرفته است؟
- قرار بود تا در شهريور سال گذشته اين كارت تهيه و توزيع مي شد كه با بيش از يك سال تأخير مقرر شده است اين كارت در 3 ماه آينده توزيع شود. در زمينه دونرخي شدن بنزين نيز ديدگاههايي مبني بر آثار و تبعات منفي اين كار وجود دارد و انجام فراخوان نيز به منظور بررسي آثار مثبت و منفي لايحه ارائه شده از سوي دولت بوده است.