نگاه امروز
ارزش منطق
سهند صادقي بهمني
خصومت سخت و آشتي ناپذير غزالي با فلسفه چنان بود كه تحصيل فلسفه را حرام مي دانست اما وي نسبت به تحصيل منطق خوش بين بود و منطق را مقدمه تمام علوم مي دانست. غزالي منطق را به گونه اي ستود كه آن را نشأت گرفته از وحي الهي به شمار مي آورد. او در باب اهميت علم منطق تا جايي پيش رفت كه در اوائل كتاب «المستصفي» گفت: «كسي كه به علم منطق احاطه ندارد، به دانش او نمي توان اعتماد كرد.» آنچه باعث شد غزالي به منطق روي آورد و اين همه اعتبار و اهميت براي آن قائل شود مبارزه علمي وي با متفكران اسماعيليه بود، او براي اين كار حربه اي لازم داشت كه در علوم نقلي يافت نمي شد. غزالي براي مبارزه و مناظره با متفكران اسماعيلي چاره اي نمي ديد جز اينكه به منطق متوسل گردد و به سبك و اسلوبي كه مقبول همگان است به عقايد آنها خدشه وارد كند. مي توان گفت غزالي در پي تبديل كردن عقيده به علم بود زيرا كه حوزه علم، حوزه رفع منازعات است. شما وقتي استدلال مي كنيد پيش فرضتان اين است كه موازين جهان شمولي وجود دارد كه همگان تصديق آن را بديهي مي انگارند از اين رو سعي مي كنيد به عقيده خود هويت جمعي ببخشيد زيرا كه علم اگر هويت جمعي پيدا نكند ديگر علم نيست و در حد يك عقيده شخصي باقي مي ماند.
فكر انسان پيوسته در معرض خطا و لغزش است و ممكن است در مسير تفكر و استدلال و استنتاج كه پايه فلسفه و همه علوم بر اين اعمال ذهني آدمي است، به اشتباه بيفتد. پس انسان، براي كشف حقيقت و مصون ماندن از خطاي در تفكر، نيازمند و محتاج به يك سلسله اصول و قواعد عام و فراگير است كه او را در همه جا راهنمايي كند و مانع از گمراهي وي در تفكر گردد. به سخن ديگر، قواعد و قوانين منطقي به منزله مقياس و معياري براي سنجش است كه هرگاه بخواهيم درباره موضوعي؛ اعم از علمي، فلسفي و يا حتي امور روزمره زندگي، تفكر و استدلال كنيم، بايد استدلال هاي خود را با اين مقياس و معيار بسنجيم و ارزيابي كنيم تا به طور غلط نتيجه  گيري نكنيم. منطق، قواعد ذهن انسان است كه همه انسانها براساس اين قواعد، فكر و استدلال مي كنند و زندگي خود را بر پايه آنها بنا نهاده اند. به عبارت ديگر منطق همانند قواعد و قوانين طبيعي است كه در تمامي اشياء و جانداران، برقرار است و ما مي كوشيم كه اين قوانين را كشف كنيم. با اين توصيف معلوم مي گردد كه ارسطو مؤسس يا خالق منطق نيست بلكه كاشف آن است. ارسطو تنها كاري كه كرده اين بود كه اين قواعد را با جهد و كوشش فكري بسيار استخراج و آنها را منظم و مدون ساخت. متفكران مسلمان، براي منطق، ارزش و اعتبار بالايي قائل بودند و گاهي آن را منطق و گاه ميزان مي ناميدند چنانكه در نظر فارابي، اين علم در رأس تمام علوم جاي دارد زيرا احكام و قوانين منطقي در تمامي علوم و رشته ها جاري و برقرار است.