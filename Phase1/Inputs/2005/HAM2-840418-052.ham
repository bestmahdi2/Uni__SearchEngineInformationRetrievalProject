افت شاخص ها در پايان هفته بورس
گروه بورس: شاخص هاي اصلي عملكرد بازار سهام تهران در پايان هفته گذشته افتي دوباره را تجربه كردند.
به گزارش خبرنگار ما در طول هفته گذشته به جز يك روز شاخص هاي بورس تهران روندي نزولي را طي كردند به اين ترتيب با وجود مثبت شدن جريان بازار در روز چهارشنبه شاخص كل قيمت سهام آخر هفته گذشته 214 واحد پايين تر از هفته قبل از آن بسته شد.
به اين ترتيب رقم شاخص كل از 12 هزار و 308 واحد به پايين تر از 12 هزار و 100 واحد كاهش يافت.
اما در تالار اصلي فعالان بورس طي هفته يادشده شاهد افت 217 واحدي شاخص عملكرد بازار بود، در تالار فرعي هم شاخص 175 واحد افت نشان داد. به اين ترتيب شاخص تالار اصلي در مرز 12 هزار واحد و شاخص تالار فرعي نزديك 11 هزار واحد ايستاد.
عملكرد هفته گذشته بورس تهران كاهش 158 واحدي شاخص صنعت را درپي داشت و رقم اين شاخص را از 9 هزار و 344 واحد به سطح 9 هزار و 186 واحد تنزل داد.اين شاخص بيانگر عملكرد سهام شركت هاي صنعتي در بورس تهران است.در اين هفته شاخص مالي نيز كه نشان دهنده روند حركت قيمت سهام شركت هاي سرمايه گذاري است 746 واحد نزول را تجربه كرد.
به اين ترتيب شاخص مالي هم بار ديگر به زير رقم 35 هزار واحد تنزل كرد.
از سوي ديگر شاخص قيمت و بازده نقدي هم كه ميانگين بازده بازار را نشان مي دهد طي هفته گذشته 430 واحد افت كرد، در بين 50 شركت فعال تر بورس شاخص ميانگين ساده 450 واحد كاهش يافت.
در اين هفته شاخص بازده نقدي تنها شاخص بورس بود كه روندي معكوس را پشت سر گذاشت، اين شاخص در پايان هفته قبل 17 واحد افزايش يافت.