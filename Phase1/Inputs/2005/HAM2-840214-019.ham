معاون وظيفه عمومي ناجا و سربازان وظيفه
فعلا مدت خدمت سربازي كم نمي شود
سردار بهمن كارگر، معاون وظيفه عمومي ناجا را بسياري از پسراني كه به سربازي مي روند، نمي شناسند. گرچه او خود در اين مسئله تصميم گير نيست و تنها مجري برنامه هاي كلان درخصوص خدمت سربازي است. كارگر از سال 81 به اين سمت منصوب شده است. سردار كارگر در آخرين اظهارنظرش با طرح كاهش 4 ماهه خدمت سربازي براي افراد متاهل كه در مجلس شوراي اسلامي مطرح شده، مخالفت كرد.
به گفته وي برخي صحبت هاي مطرح شده از سوي مجلس و سازمان ملي جوانان، ارائه طرح هايي است كه اجراي آنها مشخص نيست و نه تنها به جوانان كمك نمي كند، بلكه موجب انحراف آنها نيز مي شود. او خريد خدمت سربازي را براي آينده هم متصور ندانست. چندي پيش سردار قاليباف، فرمانده سابق نيروي انتظامي از فروش سربازي با عنوان شرف فروشي ياد كرده بود، اما خود او هم در برنامه صندلي داغ در شبكه دوم سيما سربازي را آنچنان كه برخي مي گويند وسيله اي براي مرد شدن جوانان ندانست.
در همان حال كه سردار كارگر، ستاد كل نيروهاي مسلح و معاونت وظيفه عمومي ناجا را تنها مراجع تصميم گيري درخصوص سربازي اعلام كرده است، رحيم عبادي، رئيس سازمان ملي جوانان از ضرورت تغييرات در قانون نظام وظيفه و استفاده بهينه از ايام خدمت سخن مي گويد.
او اعلام كرد 66 درصد جوانان مخالف زمان طولاني خدمت سربازي هستند. عبادي آمار جالبي در اين خصوص منتشر كرده است. او گفته 6/61 درصد جوانان مخالف حذف خدمت سربازي هستند، 48 درصد معتقدند مدت طولاني سربازي آنها را دچار مشكلات عاطفي مي كند و 73 درصد هم معتقدند سربازي آنها را آماده پذيرش مسئوليت هاي بزرگ در آينده مي كند.
چند سال فروش خدمت سربازي، جوانان را به اصطلاح قديمي ها دوهوايي كرد و البته انتقادات فراواني را در ميان اقشار متوسط و رو به پايين جامعه برانگيخت، اما با آغاز دوران فرماندهي قاليباف اين روند متوقف شد. با اين حال سربازي همچنان بحث روز است و هنوز هم آنها كه تيتر روزنامه ها را در سرچهارراه ها فرياد مي زنند، بيش از هر چيز با اين تيتر فروش روزانه شان را تضمين مي كنند.