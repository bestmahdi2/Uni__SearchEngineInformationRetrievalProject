يك كتاب،يك گفت وگو
همسر اگر اين گونه مي بود
مؤلف: راضيه محمدزاده، ناشر: مركز فرهنگي انتشاراتي منير/ چاپ اول، 144 صفحه، وزيري/ 1400 تومان
راضيه محمدزاده، مؤلف كتاب حاضر در گفت وگويي كوتاه با خبرنگار ما اظهار داشت: كتاب «همسر اگر اين گونه مي بود»،  سومين مجلد از يك مجموعه پنج جلدي(زن اگر اين گونه مي بود، مادر اگر اين گونه مي بود، همسر اگر اين گونه مي بود، فرزند اگر اين گونه مي بود، دوست اگر اين گونه مي بود)است.
وي هدف از تأليف اين كتاب را شناسايي همسران با راز و رمزهاي يك زندگي موفق، براساس تعاليم انسان ساز و نيز جديدترين تحقيقات روان شناسي عنوان كرد و گفت: كتاب همسر اگر اين گونه مي بود، ره توشه هاي جاده سبز زندگي است، تا رسيدن به آرامش، با بيان ناشناخته هايي درباره روابط همسري، كه مي تواند مردان و زنان را براي بهبود و ارتقاي روابط كمك كند.
وي افزود: مسائلي كه در اين كتاب مطرح شده، براساس تجربيات سال ها مشاوره با خانواده هاي جوان و آشنايي با مشكلات آنان است و اهم موضوعات كتاب در آيين همسرداري جمع آوري گشته است. راه كارهاي عملي و روان شناختي براي ايجاد ارتباط بهتر و مؤثرتر با همسر، به تفصيل بحث شده است.
وي گفت: در اين كتاب هرگز سعي نشده است طرفداري و جانبداري از فرد(مرد- زن)صورت پذيرد. اگر خطاب به مردان يا زنان مطالبي آمده، صرفاً متعلق به همان گروه است و به اين معنا نيست كه طرف مقابل با خواندن مطالب از آن به عنوان حربه و سلاحي عليه همسر خود استفاده كند و نقاط ضعف همسر را به رخ او بكشد.
محمدزاده با تأكيد بر اين كه در امر تربيت هرگز نمي توان يك نسخه واحد براي تمام مردان و زنان ارائه كرد، گفت: هدف و روش هاي تربيت در جوامع مختلف و همچنين خانواده هاي مختلف، متفاوت و تابع شرايط آن جوامع است.