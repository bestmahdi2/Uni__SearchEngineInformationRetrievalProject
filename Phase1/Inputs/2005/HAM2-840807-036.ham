ظرف يك هفته آينده اعلام مي شود
نظر نهايي شوراي نگهبان درباره لايحه بازار اوراق بهادار
گروه بورس: در حالي كه حدود دو هفته از تصويب لايحه بازار اوراق بهادار در مجلس شوراي اسلامي مي گذرد منابع خبري مي گويند كه شوراي نگهبان در هفته جاري نظر نهايي خود را درباره آن اعلام خواهد كرد.
براساس گزارش هاي دريافتي اين شورا ممكن است بندهايي از لايحه مزبور را كه براساس آن دولت موظف به تدوين و ارائه لوايح جداگانه در خصوص بورس هاي كالا شده براي اصلاح به مجلس بازگرداند.
در عين حال مخبر كميسيون اقتصادي مجلس گفت: شوراي نگهبان هفته آينده لايحه اوراق بهادار را بررسي و تكليف آن را مشخص خواهد كرد.
ايرج نديمي درگفت وگوبا خبرگزاري مهر افزود: با توجه به تعطيلي جلسات شوراي نگهبان ظرف چند هفته گذشته لايحه اوراق بهادار در دستور كار اولين جلسه شوراي نگهبان قرار خواهد گرفت. درصورت قرار گرفتن لايحه بازار اوراق بهادار در جلسه اين هفته شوراي نگهبان، كار تصويب آن تا يكشنبه هفته بعد آن به طول خواهد كشيد.
بنابراين پيش بيني مي شود شوراي نگهبان نظر خود درباره اين لايحه را تا 10 روز آينده اعلام كند.مجلس شوراي اسلامي به تازگي لايحه بازار اوراق بهادار را در صحن علني به تصويب رسانده و در صورت تاييد شوراي نگهبان اين لايحه به اولين قانون مدون و متمركز ايران پس از سال ها در بخش بازار سرمايه تبديل خواهد شد.
نديمي در گفت وگويي ديگر با ايسنا تأكيد كرد: لايحه بازار اوراق بهادار اطمينان سهامداران نسبت به سرمايه گذاري را فراهم كرده و از بروز رانت اطلاعاتي و زد و بندها در بورس جلوگيري مي كند.
او اظهار داشت: لايحه بازار اوراق بهادار اين تفكر را كه بورس در نظام جديد اجرايي جايگاهي ندارد منتفي كرد، زيرا كساني بودند كه با ترويج اين شايعه كه بورس قمارخانه اي بيش نيست تلاش داشتند تا موجبات فرار نقدينگي از بازار سرمايه را فراهم كنند، در حالي كه اساسا اين تفكر برچيده شد.
وي ادامه داد: متأسفانه سرمايه گذاران در سال هاي اخير اعتماد لازم را نسبت به سرمايه گذاري در بورس نداشتند كه خوشبختانه با چنين قانوني، سهامداران اعتماد كافي را به دست آورده و از بروز هرگونه مفاسد در بورس جلوگيري مي شود.
نماينده مردم لاهيجان در مجلس با بيان اين كه تصويب لايحه بازار اوراق بهادار از زدوبندهاي داخلي در بورس و رانت اطلاعاتي جلوگيري كرده و درباره نقش بانك ها و دولت و حضور دستگاه هاي مختلف تضمين هاي لازم را مي دهد، افزود: اين لايحه ثمره كاركرد مؤثري از كميسيون اقتصادي است كه با تصويب آن فضا براي سرمايه گذاران تسهيل و تسريع خواهد شد.مخبر كميسيون اقتصادي مجلس در ادامه به اثرات و پيامدهاي لايحه بازار اوراق بهادار اشاره كرد و افزود: جلوگيري از فرار نقدينگي از بورس، روان سازي مقررات و تضمين و اطمينان به سرمايه گذاران از مهم ترين پيامدهاي مثبت اين لايحه است.نديمي در پايان از لايحه بورس اوراق بهادار به عنوان يكي از قوانين مادر و بسيار كارآمد ياد كرد و گفت: اين قانون پس از 40 سال مورد بازنگري قرار گرفته و سهم و نقش بخش خصوصي نيز به طور كامل در آن ديده شده است.