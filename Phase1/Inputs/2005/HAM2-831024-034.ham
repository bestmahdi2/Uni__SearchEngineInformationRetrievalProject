هي اسطوره سلام
از زماني كه توماس ليوي بر مسند اتحاديه جهاني پست در برن سوئيس تكيه زد، اجراي طرحي در دستور كار اتحاديه قرارگرفت كه براساس آن هر ساله ميان تمام اعضاي اين اتحاديه يك مسابقه برگزار شود. البته تعامل ميان كشورهاي عضو اين اتحاديه داستاني تاريخي دارد. سال 1884 تعدادي از كشورهاي جهان براي عملي كردن امور پستي، اتحاديه جهاني پست را پايه گذاري كردند. انتخابات دبير كل اين اتحاديه هر 5سال يكبار برگزار مي شود و در جديدترين انتخابات ادوارد دايان فرانسوي اين سمت را به دست آورده است. جريان مسابقه جهاني بين كشورهاي اتحاديه هم داستان جالبي دارد. هر سال يك مسابقه بين المللي نامه نگاري بين كودكان و نوجوانان كشورهاي عضو با موضوع هاي متفاوت برگزار مي شود كه در آن كودكان و نوجوانان 8 تا15 ساله با نوشتن نامه اين سنت قديمي را زنده نگه مي دارند.
آخوندزاده مسوول برپايي اين مسابقه درايران مي گويد: امسال اين مسابقه جهاني با موضوع نامه اي براي شخصيت افسانه اي كه دوستش دارم، برگزار خواهد شد.
كودكان و نوجوانان تا 12 بهمن ماه فرصت دارند كه نامه هاي 500 تا1000 كلمه اي خود را به صندوق پستي 567-16315 بفرستند تا در مسابقه شركت كنند. اين نامه ها تا پايان اسفندماه مورد داوري قرار مي گيرند و اثر برتر در فروردين ماه سال بعد به عنوان نماينده ايران در اين مسابقه جهاني به اتحاديه پست فرستاده خواهد شد. نفرات برتر اين مسابقه در ايران سكه طلا و آلبوم تمبر ناياب دريافت مي كنند و در صورت برگزيده شدن براي مسابقه جهاني هم طبيعي است كه بيش از اين نصيبشان شود.
آخوندزاده در مورد مسابقات سالهاي گذشته مي گويد: در سال گفت  وگوي تمدن ها كه موضوع نامه ها هم گفت و گوي تمدن ها بود، يك نوجوان ايراني مقام سوم را كسب كرد. موضوع دو سال گذشته نيز به ترتيب نامه اي به كسي كه دوستش داريد و تفاوت بين دوستي ها و بدي ها بوده كه استقبال فراواني از آن صورت گرفت.
فراخوان مسابقه نامه نويسي امسال با موضوع نامه اي براي شخصيت افسانه اي كه دوستش دارم هم باعث رسيدن حدود 4000 نامه از سوي دانش آموزان به دفتر مسابقه شده است.
برگزاري اين مسابقه جدا از تمام ابعاد جهاني اش شايد براي جامعه شناسان ايراني بسيار با اهميت باشد. با بررسي اين نامه ها مي توان به اين نتيجه رسيد كه اسطوره ذهني 8 تا15 ساله هاي ايراني كيست؟ شما روي چه كسي حساب مي كنيد؟ !
اميدواريم پيش بيني آسان نباشد!