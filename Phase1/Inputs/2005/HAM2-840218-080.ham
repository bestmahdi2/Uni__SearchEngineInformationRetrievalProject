سرقت مسلحانه يك خودرو سمند مسافركش
گروه حوادث: كارآگاهان اداره آگاهي تحقيقات خود را براي شناسايي و دستگيري دو سارق مسلح كه خودرو سمندي را مورد سرقت قرار داده اند، آغاز كرده اند.
به گزارش خبرنگار ما، شاكي پرونده كه حميد(29 ساله)نام دارد درباره اين حادثه گفت: حدود ساعت 30/9 چهارشنبه شب از ترمينال آزادي در حال حركت بودم كه دو مرد جوان را به عنوان مسافر و به صورت دربستي به مقصد شهرك صنعتي خاوران سوار خودرو سمند سورمه اي رنگم كردم.
شاكي در ادامه افزود: پس از طي مسافتي، يكي از سارقان كه پهلويم نشسته بود، ناگهان چاقويي را درآورد و مرا تهديد كرد تا هر چه دارم به او بدهم اما من قصد مقاومت داشتم كه ناگهان مسافر ديگر كه عقب نشسته بود با اسلحه اي كه در اختيار داشت مرا تهديد به مرگ كرد. من هم كه از شدت ترس نمي دانستم چه كار كنم، از خودرو پياده شدم و فرار كردم. بر پايه اين گزارش، با اعلام شكايت مرد جوان، پرونده اي در اين زمينه در دايره  يكم اداره آگاهي تهران تشكيل شد و تيمي از كارآگاهان اداره آگاهي مسئول رسيدگي به پرونده شده اند.