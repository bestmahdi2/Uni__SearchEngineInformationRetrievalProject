كاهش خطر سرطان در ازاي مرگ قلبي
گروه دانش و فناوري- سيدمحمد ابوترابي: داروهاي هم خانواده آسپيرين خطر سرطان دهان را كم مي كنند اما احتمال بيماري هاي قلبي را مي افزايند. براساس آخرين تحقيقات يك گروه دانشمندان نروژي، اين داروها خطر ابتلا به سرطان دهان را در افراد سيگاري تا كم تر از نصف مي رسانند. تا حال فقط ترك سيگار تا اين حد خطر ابتلا به سرطان دهان افراد سيگاري را كاهش داده بود. اين محققان 454 سيگاري قهار را كه سرطان دهان داشتند و 454 سيگاري قهار ديگر را كه سرطان دهان نداشتند بررسي كردند. در اين تحقيق سيگاري قهار به كسي مي گويند كه بيش از 15 سال روزي يك پاكت سيگار كشيده باشد. در اين ميان 293 نفر بيش از يك سال آسپيرين يا ايبوپروفن مصرف كرده بودند. دانشمندان نروژي با انجام اين تحقيق دريافتند كه داروهاي ضدالتهاب غيراستروئيدي(nsaid)كه هم خانواده آسپيرين هستند، 35 درصد احتمال سرطان ريه را كم مي كنند. اما 16 درصد سيگاري هاي قهار كه اين داروها را مصرف مي كنند، به دليل عوارض قلبي مي ميرند. در حالي كه تنها 7 درصد سيگاري هاي قهاري كه اين دارو را مصرف نمي كنند به علت بيماري هاي قلبي مي ميرند. دكتر بليندا ليندن از موسسه قلب بيتاني در اين باره مي گويد: اين خيلي اميدواركننده است كه داروهاي هم خانواده آسپيرين، خطر ابتلا به سرطان دهان را در بين سيگاري هاي قهار كم مي كند، ولي مشكل كاهش طول عمر اين افراد كماكان حل نشده مي ماند. چون اين ها در اثر سرطان دهان نمي ميرند، ولي بالاخره در اثر عوارض قلبي مي ميرند. هنوز بهترين روش براي كاهش خطر سرطان دهان و بسياري از سرطان هاي كشنده ديگر، ترك سيگار است. ترك سيگار بدون هيچ عارضه اي 50 درصد خطر ابتلا به سرطان دهان را كم مي كند.