گزارش كوتاه
رايانه فقط وسيله بازي نيست
محمد مطلق- هنوز كارشناسان علوم ارتباطات و رسانه ها مشغول بررسي خطرات تلويزيون روي ذهن، روان و جسم كودكان بودند كه اينترنت از راه رسيد؛ وسيله يا امكاني كه دامنه خطرآفريني آن قاعدتا بسيار بالاتر از تلويزيون خواهد بود.
اگر خاطرتان باشد پس از ورود اينترنت به ايران، بلافاصله يكي از متخصصان و تئوري پردازان صاحب نام ارتباطات  در ايران، به خانواده ها هشدار داد كه براي جلوگيري از آسيب روحي، رواني و جسمي فرزندان، نكاتي از سوي والدين مورد توجه قرار گيرد. يكي از مهمترين اين نكات اشاره به مكاني بود كه رايانه در آن قرار مي گرفت و امروزه سازمان مادران آمريكايي براي جلوگيري از مواجهه كودكان با پورنوگرافي در اينترنت همان نكته را به عنوان اولين اولويت ذكر مي كند.
اين نظريه پرداز ايراني از اصطلاح شخصيت يا هويت كدر استفاده مي كند و مي گويد: مواجهه اول فرزندان با دنياي اينترنت در صورت كنترل نشدن شكل استفاده، هويت آنها را كدر خواهد كرد. گفتني است هويت كدر پس از گذشت مدتي تثبيت شده و قواعد خود را تحميل مي كند. در اين حالت شخصيت كودكان به هيچ وجه قابل برگشت به ارزش ها و معيارهاي خانوادگي يا اجتماعي نيست. بنابراين آموزش، مهمترين اصلي است كه اگر محقق نشود بهتر آنكه فرزندان به هيچ وجه با اين امكان و وسيله روبه رو نشوند.
سازمان مادران آمريكايي، 13 راه را براي جلوگيري از مشكلات اينترنت در خانواده بويژه براي كودكان توصيه كرده  كه مرور آنها خالي از لطف نيست.
1 - كامپيوتر را در محلي از خانه قرار دهيد كه در معرض ديد همگان باشد. بنابراين تا آنجا كه امكان دارد از قرار دادن رايانه در اتاق خواب يا اتاق كودك بايد پرهيز شود.
2 - از يك سيستم فيلترينگ استفاده كنيد يا از جايي، خدمات اينترنت دريافت كنيد كه حتما فيلترينگ داشته باشد.
3 - به فرزندانتان ياد دهيد كه اگر اتفاقا وارد يك سايت نامناسب شدند، كليد back را فشار دهند.
4 - براي استفاده از اينترنت درخانه، قانون بگذاريد و اجازه ندهيد تا فرزندان در هر ساعتي كه دوست داشتند به سراغ آن بروند.
5 - از نرم افزار فيلترينگي استفاده كنيد كه سابقه همه سايت هاي مراجعه شده را نگه دارد.
6 - كامپيوتر واينترنت را ابزار سرگرمي بچه ها قرارندهيد.
7 - به بچه ها ياد دهيد از طريق اينترنت با غريبه ها ارتباط برقرار نكنند.
8 - به بچه ها آموزش دهيد كه هرگز نام، آدرس و شماره تلفن خانه را در اينترنت به كسي ندهند.
9 - به بچه ها آموزش دهيد كه اطلاعات شخصي خود را در اينترنت به هر كسي ندهند.
10 -چت روم فرزندان را مورد نظارت قرار دهيد و اجازه ندهيد به شكل اتفاقي با هر كسي كه مي شناسد و نمي شناسد، ارتباط برقرار كند.
11 - فايل هاي تاريخچه دستگاه را مرتبا بررسي كنيد و حتي نامه هاي الكترونيك بچه هاي خود را كنترل كنيد.
12 - عضويت بچه ها را در سايت هاي اينترنتي كنترل كنيد.
13 - با نوشتن نامه و فرستادن نامه الكترونيك به مراجع مسئول از آنها بخواهيد كه نظارت خود را براي مقابله با پورنوگرافي در اينترنت افزايش دهند.
از نكات فوق مي توان به اين نتيجه ساده رسيد كه رايانه وسيله اي شخصي و خصوصي براي كودكان نيست و آنها حق ندارند به هر شكل ممكن و دلخواه از آن استفاده كنند و باتوجه به حساسيت موضوع، پيشنهاد مي شود در صورتي كه والدين احساس مي كنند اطلاعاتشان نسبت به رايانه و نيز طرز استفاده از آن پايين است، پيش از ورود اين وسيله به منزل، با افراد آگاه مشورت كنند.