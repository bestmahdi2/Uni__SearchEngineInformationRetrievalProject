سخنگوي وزارت خارجه جنايت هولناك كاظمين را محكوم كرد
مهر: سخنگوي وزارت امور خارجه جنايت هولناك روز گذشته در عراق را كه موجب كشته و مجروح شدن دهها تن از شهروندان بي دفاع و بيگناه عراق گرديد شديدا محكوم كرد.حميدرضا آصفي گفت: اين اقدامات مغاير با اصول و ارزشهاي اسلامي و انساني است و دستهاي مشكوكي با هدف قرار دادن بيگناهان و كارگراني كه به دنبال امرار معاش روزانه خويش بوده اند، در صدد هستند مانع از ايجاد امنيت، ثبات و شكوفايي اقتصادي عراق شوند.
سخنگوي وزارت خارجه با اشاره بر ضرورت هوشياري و بيداري در مقابل اينگونه جنايات اظهار داشت: هوشياري و حفظ همدلي گروهها، طوايف و مذاهب مختلف عراق موجب تسريع در شناسايي عوامل فتنه انگيز و همچنين آمادگي و تقويت صفوف متحد مردم عراق به منظور شركت در رفراندوم قانون اساسي و مقابله با اينگونه حوادث هولناك مي شود.آصفي با تاكيد بر مسئوليت هاي نيروهاي خارجي در تامين امنيت مردم عراق اظهار داشت: گسترش بحران ناامني و استمرار ضايعات جاني و خسارت هاي مالي به مردم عراق نشانه آنست كه به رغم ادعاهاي رئيس جمهور آمريكا، جهان و عراق ناامن تر از گذشته شده است.