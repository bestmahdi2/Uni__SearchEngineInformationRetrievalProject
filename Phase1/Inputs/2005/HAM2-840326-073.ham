ارزش افزوده بهتر از علم و ثروت
مسن ترها، آنهايي كه سن و سالي را پشت سر گذاشته اند و سفيدي موي را تجربه كرده اند، به خوبي به ياد دارند كه يكي از موضوعات زنگ انشاء در مدارس بي چون و چرا اين موضوع بود كه علم بهتر است يا ثروت. با توجه به شرايط آن زمان و از آنجايي كه علم يك ارزش به حساب مي آمد، اكثر دانش آموزان بدون اينكه تصور درستي از اين دو مفهوم داشته باشند، به مقايسه آنها پرداخته و از آنجايي كه نمي خواستند شأن و منزلت خود را پايين بياورند، همگي از علم و علم گرايي دفاع مي كردند و در مذمت ثروت طلبي داد سخن سر مي دادند، در اين ميان افراد اندكي نيز بودند كه برخلاف جريان آب شنا مي كردند و از ثروت و مزاياي آن با ترس و لرز حمايت مي كردند و يا دست كم آن را در برابر علم، لازم و ضروري مي دانستند. ظريفي مي گفت: وقتي در مدرسه با اين موضوع انشا روبه رو شدم، خيلي راحت و بي دغدغه نوشتم كه ثروت از علم بهتر است. با ثروت مي توان كارهاي بسياري را انجام داد و چنين و چنان... معلم كه مردي اديب و زحمتكش و دلسوخته جامعه بود، به تقابل با اين انشا پرداخت و پس از ارائه توضيحاتي نمره خوبي به من نداد. سالها گذشت و من جذب بازار كار شدم و به شغل آزاد روي آوردم و اتفاقاً هم وضع خوبي پيدا كردم. روزي آن معلم فرهيخته در حالي كه گرد پيري بر سر و صورتش نشسته بود، به مغازه من آمد و كالايي را درخواست كرد. خيلي سريع او را شناختم و نشاني مدرسه و آن روزها را دادم. معلم نيز با فشار آوردن به حافظه اش مرا شناخت و چنين گفت: اگر مي دانستم تغييرات اين قدر سريع از راه مي رسند، آن نمره منفي شما را بيست مي دادم!.
باري تغييرات به طور دائم ايجاد مي شوند و همين تغييرات اند كه شكاف بين نسل ها(gencration gap)را پديد مي آورند. آن روزها علم بار ارزشي بيشتري داشت. نرخ بي سوادي به مراتب بالاتر از زمان حال بود، نهضت علم گرايي با شتاب به سمت جلو در حركت بود. در جوامع صنعتي؛ تأثيرات علم در زندگي هنوز به اين اندازه نبود. بشر رؤياي تسخير ساير كرات آسماني را در سر مي پرواند. فضا پيماها تازه مراحل آزمايشي پرواز را مي گذراندند و ماهواره ها، فضاي كره زمين را تسخير نكرده بودند. در اين طرف نيز در كشورهاي عقب افتاده؛ هنوز نيازهاي سطح نخست انسانها از قبيل بهداشت؛ امنيت؛ تحصيل و آموزش؛ ارتباطات؛ راهها؛ ساخت و سازها و غيره در مرحله صفر يا حتي زير صفر قرار داشت. بخش صنعت جوانتر بود و بخش كشاورزي به صورت سنتي اداره مي شد. بخش خدمات در اول راه خود قرار داشت و ارائه خدمات هنوز معنا پيدا نكرده بود. در چنين روزگاري حتي در كشورهاي صنعتي؛ بحث هايي درباره مديريت كيفيت جامع؛ كنترل كيفيت و غيره؛ تازه عنوان شده بود. مراحل بازرسي محصول و يا خدمات به صورت سنتي انجام مي گرفت و بحث هايي از قبيل بازرسي مرحله اي كالا و يا خود بازرسي هنوز جوان بودند. اما امروز تغييرات وسيعي در اين مفاهيم به عمل آمده است. مفاهيم و اشكال انجام كار به كلي دگرگون شده است كار يدي جاي خود را به كار هوشمندانه داده است. تكنولوژي و فنون، بشر را در تسخير طبيعت و انجام تغييرات در آن بسيار به جلو برده است. در مقابل طبيعت نيز بر انسان تأثير زيادي داشته و او را به كلي متغير ساخته است. شيوه آزمون و خطا جاي خود را به شيوه علمي داده است. در اين راستا مهارت و هرگونه تجربه وقتي پذيرفته است كه در مراكز آكادميك كسب شده باشد؛ نه به صورت خود جوش. در حال حاضر توسعه دانش محور مطرح است. دانايي زير بناي توسعه، چه از نوع سياسي و چه اقتصادي آن شناخته شده است. در برنامه چهارم توسعه اقتصادي، اجتماعي و فرهنگي جمهوري اسلامي ايران به اين موضوع كاملاً اشاره شده است.امروز فناوري هاي it و ict زندگي بشر را به سرعت تغيير داده اند و در برخي موارد باعث دگرگوني در ساخت هاي اجتماعي شده اند، جهاني شدن موضوعي است كه به روند اين تغييرات شتاب بيشتري داده است.
تجارت الكترونيك در مرحله شكل گيري سالم قرار دارد. هر چند كه با خطراتي از جانب هكرها دست به گريبان است. به هر حال اين نوع تجارت؛ بر عرصه فعاليتهاي اقتصادي اثر گذارده و بيشتر خواهد گذاشت. يكي از تأثيرات عمده شيوه تجارت جهاني، اثرگذاري آن بر سياست هاي پولي هر كشوري است. چرا كه با اين روند تغييرات حجم پول از كنترل دولتها خارج خواهد شد.
ماحصل كلام اينكه در دنياي امروز تغييرات بنيادين در علم و فناوري موجب بروز تغييرات عمده اي در زندگي بشر شده است. اين تغييرات باعث شده است كه علم و ثروت در هم آميخته شوند و هر دو به عنوان ارزش شناخته شوند. شايد به همين منظور است كه بحث ارزش افزوده و بهره وري مفاهيم گسترده اي پيدا كرده اند. بهبود بهره وري در جهت افزايش ثروت قرار دارد اما اين بهره وري وقتي كامل مي شود كه ثروت در جهت تعالي انسان به كار رود. شاخص هاي توسعه انساني يكي از اصولي ترين شاخص ها براي سنجش و اندازه گيري بهره وري است. بالا بودن نرخ عواملي چون: رفاه، بهداشت، آموزش، اميد به زندگي، درآمد سرانه، نرخ با سوادي و غيره، همگي در قرار گرفتن كشورها در كنار هم و در بالا يا پايين بودن در جداول مربوطه مؤثرند. در حال حاضر پرداختن به مقوله بهره وري نياز اساسي جامعه ماست. اگر چه قطعاً در اندازه گيري سطح بهره وري در كشور به نتايج اميدوار كنندهِ اي دست نخواهيم يافت ولي به نظر مي رسد اقدام در اين زمينه، موجب تحرك عاقلانه در بخش هاي صنعت، پژوهش و خدمات شود. بديهي است با بهبود بهره وري كشور، هم مي توانيم كار علمي را تقويت نماييم و هم از طبق صرفه جويي در منابع و بهبود محصولات بر ثروت ملي بيفزاييم.
محمد جواد محمدي