مشكلات رنگ آميزي و لكه بري ساختمان
اين سوي ديوار
مهديا گل محمدي
هزينه نقاشي ساختمان باتوجه به ملاك هاي گوناگوني همچون كيفيت رنگ، نقاشي، لكه گيري، نوع رنگ و محل كار، تفاوت هايي دارد. تا سال پيش به طور تقريبي رنگ پلاستيك همراه با مصالح متري 400 تومان، رنگ پلاستيك بدون مصالح متري 300 تومان، رنگ روغني همراه با مصالح متري 900تومان، رنگ روغني بدون مصالح نيز متري 500تومان محاسبه مي شد. اين قيمت هم اكنون در هر كدام از انواع فوق حدود 300تومان افزايش يافته كه براي بسياري از خانواده ها مشكل ساز شده است.
اگرچه علت افزايش قيمت رنگ بين اتحاديه فروشندگان رنگ و تعاوني رنگ سازان جابه جا مي شد، در پايان، اتحاديه فروشندگان رنگ، تعاوني رنگ سازان را به عنوان عامل اصلي افزايش قيمت رنگ معرفي كرد. اما به نظر مي رسد باتمامي اين فراز و نشيب ها كه هرازچندگاهي تكرار مي شود، قيمت بالاي مواداوليه رنگ را بايستي به عنوان علت اصلي افزايش قيمت، مورد ارزيابي قرارداد.
بخش زيادي از قيمت تمام شده رنگ همانند بسياري از كالاهاي ديگر به قيمت مواد اوليه آن بستگي دارد. مواداوليه رنگ تا حدود 70-60 درصد از خارج و فقط30تا40 درصد آن از داخل تامين مي شود كه بخش داخلي اين مواد به طور عمده از طريق شركت پتروشيمي و شركت نفت تامين مي شود و اين در حالي ست كه در اين شرايط حدود 90 درصد مواداوليه مورد نياز رنگ عملا خارجي مي شود.
بنابراين همانطور كه گفته شد بسياري خانواده ها شخصا اقدام به رنگ آميزي ديوارها مي كنند تا جدا از آسودگي از حضور كارگران و نقاشان، بتوانند بخش عمده اي از هزينه هاي مربوط به كارمزد كارگران را صرفه جويي كنند.
در مورد نقاشي ساختمان نيز مانند هر هنر و فن ديگري نكات مهمي وجود دارد كه آگاهي از آنها در دستيابي به نتيجه اي مطلوب تر، موثر خواهد بود.
اگرچه يادآوري برخي از اين نكات ممكن است براي نقاشان حرفه اي ساختمان تكراري باشد، اما براي آن دسته از افرادي كه با قصد خودكفايي در امورخانه، مي خواهند رنگ آميزي سطوحي از ديوارها، سقف يا اصولا هر سطح ديگري را خودشان تقبل كنند، بسيار مفيد است.
هنگامي كه قوطي رنگ را از فروشگاه تهيه مي كنيد، پيش از انتقال به ظرفي بزرگتر و ساخت رنگ مورد نظر و در نهايت رقيق كردن آن، با تكه چوبي رنگ را خوب به هم بزنيد. به اين ترتيب تمام مواد ته نشين شده دوباره تركيب مي شوند. از آنجا كه رنگ ها ممكن است داراي ناخالصي هايي باشند، پيش از كاربرد، آنها را از صافي عبور دهيد تا مايعي صاف حاصل شود. هنگامي كه به رنگ آميزي سطح ديوار مشغول هستيد، در حين كار از لوازم خنك كننده مانند كولر و پنكه به منظور بالا بردن سرعت خشك شدن رنگ استفاده نكنيد زيرا با اين كار لايه هاي رنگي كنار هم در يك زمان خشك نشده و ديوار لك دار مي شود.
در صورتي كه رنگ دلخواهي را مدنظر داريد، ابتدا آن را در ظرف كوچكي به ميزان كم و به عنوان نمونه ساخته و پس از تصميم گيري نهايي مقدار زياد رنگ ها را با هم مخلوط كنيد. همچنين براي امتحان كردن رنگ ساخته شده كلي و مقايسه آن با رنگ نمونه، قطره اي از آن را داخل رنگ نمونه بچكانيد به اين ترتيب ميزان روشني و تيرگي و كمبود يا زيادي هر يك از اجزا، تركيب و در نهايت تفاوت آنها را بهتر درك خواهيد كرد. دانستن اين نكته ضروري ست كه رنگ ها پس از خشك شدن، اندكي تغيير يافته و تيره تر مي شوند. بنابراين براي اطمينان از اينكه رنگ ساخته شده، همان رنگ مورد نظر است، ابتدا آن را روي سطحي صيقلي مانند در قوطي رنگ، زده و با گرفتن روي حرارت شعله اجاق گاز در فاصله 20 سانتي متري بسرعت خشك كنيد. حال تصميم گيري را روي رنگ حاصل انجام دهيد.
هنگامي كه ترك ديوار نيز عميق باشد، براي پر كردن آن از گچ استفاده مي كنند، حال آنكه براي ترميم ترك هاي كم عمق بتونه با تركيب آب، پودر ميل، رنگ و روغن الف مورد استفاده قرار مي گيرد، ولي احتمالا بارها با اين مورد مواجه شده ايد كه نقاش ترك را با بتونه پر كرده و پس از گذشت مدتي كوتاه از رنگ آميزي، دوباره همان قسمت ترك مي خورد. در چنين شرايطي نقاشان حرفه اي پيشنهاد مي كنند كه براي جلوگيري از ايجاد ترك مجدد در محل قبلي، به تركيب بتونه، مقداري چسب  چوب اضافه كنيد.
چگونگي پاكسازي لكه هاي دوده نيز نكته اي ست كه چنانچه مورد استفاده قرار گيرد، زحمت رنگ آميزي مجدد نيز از ميان مي رود.
هنگامي كه در كنار ديوار آتش  روشن كرده يا بخاري و اجاقي كنار ديوار نصب شده كه دود مي زند، پس از خاموش كردن آتش يا اجاق، لكه هاي دود و سياهي بر ديوار و سقف باقي مي ماند. اين لكه ها روغني هستند و پاك كردن آنها مشكل است.
بهترين راه اين است كه به دليل روغني بودن اين لكه ها، آنها را با مواد قليايي از بين ببريم. مواد قليايي بهترين زداينده اين قبيل لكه هاست. براي اين كار بهتر است محلولي تهيه كنيد كه غلظت آن بيشتر از حالت معمول باشد، اما محلول هايي كه بيش از حد غليظ هستند، در اين زمينه توصيه نمي شوند، چون جداره ديوار را نيز در خود حل مي كنند. براي از بين بردن اين لكه ها از روي ديوارهاي رنگ شده يا چوبي بهتر است يك قاشق غذاخوري سولفات تري سديم را در يك گالن چهار ليتري آب نيمه گرم حل كرده و با يك اسفنج روي ديوار بكشيد تا لكه ها برطرف شوند. سپس يك اسفنج را در آب تميز فرو برده و با آن ديوار را شست وشو دهيد. پس از آن آب روي ديوار را با يك تكه پارچه كتاني بگيريد.
چنانچه نتوانستيد با اين محلول دوده ها را پاك كنيد، دوباره كمي سولفات تري سديم به آن اضافه كنيد. حداكثر مي توانيد تا يك قاشق غذاخوري به آن اضافه كنيد. در واقع حداكثر ميزان سولفات تري سديم دو قاشق غذاخوري در هر 4 ليتر آب است. اگر اين ميزان بيشتر شود، رنگ ديوار مات و كدر شده يا كاملا از بين مي رود.
سولفات تري سديم را مي توانيد از مغازه هاي رنگ فروشي يا رنگرزي متخصص خريداري كنيد. اين ماده يك ماده چگال است كه از آن براي از بين بردن رنگ هاي قبلي يا لعاب هاي روي ديوارها پيش از رنگ كردن دوباره ديوار استفاده مي شود.
از ديگر محلول هاي قليايي هم مي توان براي اين منظور استفاده كرد. اين مواد عبارتند از: آمونياك، كربنات، سديم بلورين و پودر رختشويي(استفاده از پودرهاي رختشويي با كف كمتر آسان تر است).
ابتدا مقدار كمي از اين مواد را امتحان كنيد، اگر لكه مقاوم تر بود و پاك نشد كمي به آن بيفزاييد. فراموش نكنيد كه محلول غليظ باعث از بين بردن رنگ ديوار مي شود. در هنگام استفاده از اين مواد، حتما از دستكش استفاده كنيد و مراقب باشيد كه محلول با صورت شما يا ديگر نقاط منزل تماس پيدا نكند. بهترين زمان نيز براي تميز كردن ديوارها، بهار و پيش از شروع فصل گرماست. در اين زمان ديوارها براي مدت بيشتري پاكيزه خواهند ماند.
اين روزها كه بحث دكوراسيون داخلي با هدف داشتن محيطي زيباتر و دلپذير بسيار داغ است، رنگ، بازگشتي دوباره و پس از گذشت چندين سال دوري از به كارگيري رنگ هاي متنوع در ديوارهاي مختلف يا يك فضا يا فضاهاي مختلف خانه، پذيرش براي داشتن ديوارهاي رنگي بيشتر شده، ولي اين مسئله به دليل مشكلاتش به هنگام رنگ آميزي براي نقاشان چندان خوشايند نيست، زيرا براي رنگ آميزي به رنگ هاي مختلف، بايد از تعداد زيادتري قلم مو يا غلتك استفاده كرد يا مرتب آنها را شست وشو داد. در ضمن براي صاف و يكنواخت شدن مرز رنگ هاي متفاوت ديوارهاي كنار هم، به ماسكه كردن نياز است. در ماسكه كردن، شما بايد از چسب هاي كاغذي استفاده كنيد، به اين ترتيب كه تمامي لبه هاي خارجي از يك سطح ديوار روي ديوارهاي مجاور وحتي سقف و لبه قرنيز را بايد با لايه اي از چسب كاغذي پوشش داده و سپس محدوده داخلي اين چسب ها را رنگ آميزي كنيد. مرحله بعدي كندن چسب ها و تكرار همين كار با چسب هاي جديد و براي ديوارهاي ديگر ا ست. به طور كلي به هنگام ماسكه كردن و همچنين برداشتن چسب ها توجه به چند نكته مهم ضروري ست.
- كندن چسب ها را هنگامي انجام دهيد كه از خشك شدن كامل رنگ زيرين مطمئن باشيد.
- مرحله كندن بايستي به آرامي صورت گيرد، زيرا ممكن است همزمان با چسب، رنگ نيز برداشته شود.
- براي ماسكه كردن از صاف بودن خط حاصل از چسباندن نوار چسب اطمينان حاصل كنيد، زيرا اين همان مرز بين دو رنگ خواهد بود.
تمامي اين توضيحات درباره رنگ آميزي منازل بود؛ آن هم منازلي كه سرپرست خانوار به هر دليلي مي خواهد به وسيله شيوه هاي گوناگوني، هزينه رنگ آميزي را كاهش دهد، اما بسياري از ساختمان هاي اداري در كنار انباشت مشغله هاي افراد براي رنگ آميزي ديوار منازل، اين امكان را از افراد مي گيرد تا خود اقدام به نقاشي ساختمان كنند، بنابراين موضوع كارگران نقاش و قيمت هاي گوناگون آنها پيش مي آيد.
سعيد كارگر نقاش- كه هر روز صبح نبش فلكه دوم صادقيه را به عنوان پاتوق كاري انتخاب كرده، درخصوص علل اختلاف قيمت ها مي گويد: برخي از ناآشنايي افراد با قيمت ها استفاده مي كنند و قيمت هاي بالا و نامعقولي پيشنهاد مي كنند، اما علت گراني باقي موارد به سختي كار و خراب بودن ديوارها بازمي گردد. بعضي ساختمان هاي نوساز با ديوارهاي صاف و مناسب، نيازي به كاري غير از نقاشي ندارد، اما بعضي ديگر با سطحي ناصاف و پر از لكه، ساعت ها براي بتونه كاري وقت مي گيرند كه قيمت تمام شده را افزايش مي دهد.
ديوارهاي كدر
ديوار خانه ها از نيمه دوم سال گذشته كه قيمت رنگ افزايش يافت، ديگر رنگ و روي تازگي به خود نديدند. رنگ گرچه گران است اما توانايي روح بخشي به فضاي خانه را دارد. اينك گراني رنگ، طراوت و شادابي خانه ها را به چالش كشيده است.