نگاه امروز
محرمان و نامحرمان
هوشنگ صدفي
در حوزه رسانه اي اغلب نظريه پردازان و نه صاحبان رسانه براين باور هستند كه مخاطبان بايد در رابطه با دريافت و كسب اخبار و اطلاعات از طريق رسانه هاي شنيداري- ديداري بدون هيچ ملاحظه اي به تمامي داده هاي اطلاعاتي دسترسي داشته باشند. نظريه پردازان معمولاً با استناد به حقوق بشر و حقوق فردي و آزادي هاي قوانين اساسي كشورها اين نگاه را مطرح مي كنند اما در مقابل صاحبان رسانه كه به نوعي در صدد ايجاد فضاي رسانه اي هستند معتقدند كه قبل از پردازش و ارسال اطلاعات به مخاطبان اين داده ها بايد مورد دروازه باني خبر قرار گيرد و آنچه كه با پندار و واقعيت هاي ذهني صاحبان رسانه و مخاطبان همخواني ندارد پالايش شوند.
اين پديده در جهان امروز تنها مختص كشورهاي توسعه يافته و جهان سومي نيست به تعبير ديگر اين پديده سانسور يا محدوديت مخاطبان از دست يابي به اطلاعات و اخبار پردازش شده فرق مي كند و شايد هم عقايد و پندارهاي صاحبان رسانه ها مي تواند اين مرز محدوديت ها را مشخص كند، اما عليرغم وجود حقوق مخاطبان و صاحبان رسانه، نبايد اين نكته را فراموش كرد كه ما به عنوان يك انسان حتي در برآوردن ساده ترين نيازهاي فيزيولوژيكي همزمان دست به خوردن و آشاميدن غذا و نوشيدني ها متناقض نمي زنيم،اما ماجرا به اينجا ختم نمي شود اغلب مسئولان رسانه اي در دوره هاي خاص براساس شرايط، سواد رسانه اي و مقتضيات سياسي و اجتماعي جامعه ميزان خروجي اطلاعات به مخاطبان را تنظيم مي كنند.
عليرغم وجود چنين پديده اي در حوزه رسانه هاي ملي و فراملي، هيچ گاه رسانه ها نتوانسته اند مدعي اين موضوع باشند كه حقوق مخاطبان را نقض كرده اند، چرا كه همه آنهايي كه در جوامع آزاد ادعاي آزادي بيان و ترويج انديشه هاي مخالف را دارند بارها به دلايل نامشخص از پخش اخبار و تصاوير واقعيت هاي عيني طفره رفته اند. اگر بازخوردهاي رسانه هاي طرفدار نومحافظه كاران آمريكا را در مواجهه با جنگ عراق، فاجعه ابوغريب، توفان كاترينا و همچنين نهضت مادران ضدجنگ آمريكا ببينيد آن گاه متوجه خواهيد شد كه حقوق مخاطبان با توجه به جامعه، نوع نگاه هاي سياسي، دشمن شناسي آن جامعه و غيره متغير است.اما شايد طبيعي ترين حقوق مخاطبان رسانه ها اين باشد كه با توجه به گروه بندي سني و فكري مخاطبان در جامعه بايد اطلاعات و اخبار موردنياز در دسترس آنها قرار گيرد. بديهي است كه عكس العمل فيزيكي افراد در مقابل دريافت برخي از غذاها، بروز نوعي واكنش هاي فيزيولوژيكي است از اين رو پديده آزادسازي اطلاعات و اخبار نيز مي تواند همين نتيجه را در ميان گروه هاي محرم و نامحرم رسانه اي در پي داشته باشد.