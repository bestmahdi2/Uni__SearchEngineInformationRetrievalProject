معاون مركز مديريت بيماريهاي وزارت بهداشت:
ابتلاي طيور به آنفولانزاي مرغي در ايران گزارش نشده است
فارس: معاون مركز مديريت بيماريهاي وزارت بهداشت گفت: تاكنون هيچ موردي از ابتلاي طيور، ماكيان و پرندگان به آنفولانزاي مرغي در ايران از سوي سازمان دامپزشكي كشور گزارش نشده است اما اقدامات پيشگيرانه براي جلوگيري از شيوع اين بيماري در كشور با تشكيل كميته كشوري مقابله با آنفولانزاي مرغي پيگيري مي شود.
سيد محسن زهرايي افزود: به دنبال نگراني هايي كه از شيوع آنفولانزاي مرغي در سطح جهان به وجود آمده ستاد كشوري پيشگيري از آنفولانزاي مرغي با حضور نمايندگاني از وزارت بهداشت، وزارت جهادكشاورزي، سازمان دامپزشكي، سازمان محيط زيست و ديگر دستگاههاي مرتبط در وزارت جهاد كشاورزي تشكيل شده است و دستورالعملهاي خاصي نيز براي پيشگيري و اقدامات لازم در صورت مشاهده مورد آلوده تدوين و دانشگاههاي علوم پزشكي سراسر كشور ابلاغ شده است.وي ادامه داد: هنوز هيچ مورد مشكوكي از آنفولانزاي مرغي از سوي سازمان دامپزشكي كشور گزارش نشده زيرا در صورت گزارش اين سازمان، وزارت بهداشت نيز اقدامات بعدي را بايد براي جلوگيري از تماس انسان با موارد آلوده به ويروس اين بيماري انجام دهد.
زهرايي با اشاره به خبر ممنوعيت ورود مرغ و ماكيان از ايران از سوي كشور غنا گفت: صحت چنين خبري مورد ترديد است زيرا نه تنها هيچ گزارشي مبني بر آلودگي پرندگان و ماكيان به ويروس آنفولانزاي مرغي وجود ندارد بلكه واقعا مطمئن نيستم ايران صادر كننده مرغ و ماكيان باشد و اگر هم چنين باشد بعيد است كه ايران صادر كننده ماكيان به كشور غنا باشد بنابراين صحت و درستي اين خبر مورد ترديد است.