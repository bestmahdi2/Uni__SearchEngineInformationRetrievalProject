ازشهر
راننده و پليس هر دو در دادگاه
به نظر مي رسد اين كار لازم بود. لازم بود كه افسران راهنمايي و رانندگي هم سري به دادگاه ها و شوراهاي حل اختلاف جرايم راهنمايي و رانندگي بزنند و بعضي از قبض هاي صادر شده عجيب و غريب باعث انبساط خاطر هرچند كوتاه آنها بشود؛ قبض هايي كه از جريمه شدن پژوي يك هنرپيشه به جرم رها كردن دام و احشام در معابر يا جريمه شدن تاكسي در محدوده طرح ترافيك حكايت دارند. هرچند مسئولان بارها اعلام كرده اند كه صدور چنين قبض هايي به جز بي دقتي هاي افسران، دلايل ديگري نظير دستكاري شماره پلاك توسط مالك خودرو يا اشتباه در وارد كردن جرايم به رايانه هم دارد، اما با اين وجود حضور افسران به همراه رانندگان متخلف باعث مي شود تا دقت عمل مجريان قانون تا حدي افزايش پيدا كند، البته همه اينها بسته به آن است كه لايحه «رسيدگي به تخلفات واحد جرايم» در مجلس به تصويب برسد. محمد رئوفي، دبير شوراي عالي ترافيك كشور گفت كه در صورت تصويب اين لايحه، براي احترام به حقوق افراد جامعه، افسران پليس به همراه رانندگان متخلف در دادگاه حاضر مي شوند.



سرعت عمل در ستاد فرماندهي مديريت بحران
آنجا محلي است كه اگر خداي نكرده تمام شهر در اثر زلزله ويران شود، آسيب نمي بيند. اين ساختمان، مركز فرماندهي و مقابله با حادثه شهر تهران است و در مجاورت ساختمان فعلي مركز مديريت بحران شهر تهران احداث خواهد شد. رئيس كميته ايمني شوراي شهر تهران امكانات اتاق بحران را اين طور تشريح كرد:«در اين سازه كه اميدواريم ساخت آن تا پايان امسال به پايان برسد، كليه اطلاعات شهر با استفاده از روش هاي مختلف اعم از دوربين هاي كنترل ترافيك در سطح شهر، اطلاعات هواشناسي، صدا و سيما و... جمع آوري خواهد شد. همچنين براي اين اتاق يك سيستم نرم افزاري طراحي شده است كه با كمك آن مي توان در مورد امكان وقوع زلزله در منطقه شهري و گسل مسبب آن اطلاعات لازم را كسب كرد. با كمك اين نرم افزار و تجهيزات مستقر در سطح شهر مي توان امكانات مورد نياز براي مقابله با بحران را پيش بيني و ميزان خسارات مالي و جاني ناشي از زلزله را تعيين كرد.» حمزه شكيب با توصيف اين امكانات، زمان تخمين ميزان خسارات ناشي از زلزله را در اتاق بحران 3 الي 4 دقيقه پيش بيني كرد و با اشاره به مسئوليت هاي هر يك از 35 دستگاه عضو در مديريت بحران گفت: «اين اتاق از نظر سازه ايمن ترين ساختمان كشور خواهد بود و مديران بحران شهر تهران را به مدت 2 هفته بدون نياز به محيط بيروني سرويس دهي خواهد كرد. »