مدير پيشگيري از آسيب هاي اجتماعي آموزش و پرورش:
هزار مدرسه كشور «پيشگيري از اعتياد» را فراگرفتند
ايسنا: آماده سازي كتاب «مهارت هاي زندگي» سال سوم راهنمايي از برنامه هاي آتي دفتر پيشگيري از آسيب هاي اجتماعي آموزش و پرورش خواهد بود.
دكتر حسين خنيفر، مدير دفتر پيشگيري از آسيب هاي اجتماعي و مواجهه با بلاياي طبيعي معاونت تندرستي و تربيت بدني آموزش و پرورش در گفت وگو با خبرنگار «آموزش و پرورش» خبرگزاري دانشجويان ايران همچنين با اشاره به اجراي «طرح جامع پيشگيري از اعتياد مشاركتي مدرسه محور» به عنوان يكي از فعاليت هاي اين دفتر تأكيد كرد: اين طرح به منظور توانمندي، برنامه ريزي،  تامين منابع، اجرا، پايش و ارزشيابي فعاليت هاي پيشگيري و ارتقاء سلامت در مدارس به شكل نامتمركز، محله اي و مشاركتي و با تشكيل گروه هاي ذينفع شامل دانش آموز، معلم و والدين از سال 81 به صورت آزمايشي در 3 استان كردستان، فارس و هرمزگان و در هر استان 12 مدرسه اجرا شد.
به گفته وي در اين راستا در سال تحصيلي جاري نيز طرح جامع پيشگيري از اعتياد مشاركتي مدرسه محور در يك هزار مدرسه در سراسر كشور و در 3 دوره تحصيلي اجرا شد.
دكتر خنيفر با اشاره به برگزاري كارگاه هاي آموزشي ويژه اولياي دانش آموزان اظهار داشت: به منظور ارتقاي سطح آگاهي اوليا در زمينه پيشگيري از سوء مصرف موادمخدر اعتباري معادل 500 ميليون تومان در سال جاري جهت آموزش 200 هزار نفر تخصيص يافت.
مدير دفتر پيشگيري از آسيب هاي اجتماعي و مواجهه با بلاياي طبيعي آموزش و پرورش به ايسنا گفت: به لحاظ اثرات منفي كاركنان معتاد روي ديگر همكاران و دانش آموزان بخصوص الگوپذيري دانش آموزان در گرايش به رفتارهاي پرخطر از جمله اعتياد و به منظور سالم سازي مدارس، در سال 83 طرح «ارائه خدمات حمايتي به دانش آموزان و كاركنان در معرض خطر» با اعتباري بالغ بر 2 ميليارد ريال در كليه استانها در حال اجراست.
به گفته وي به منظور تقويت فعاليت هاي جايگزين و پركردن اوقات فراغت دانش آموزان جهت پيشگيري از اعتياد و آسيب هاي اجتماعي و ايجاد محيطي امن، سالم و تحت نظارت طرح «تجهيز،  تكميل و راه اندازي فضاهاي ورزشي، مشاوره اي و بهداشتي در مناطق آلوده» با اعتبار 7 ميليارد و 150 ميليون ريال در سال جاري در حال اجراست و به منظور ارتقاء سطح آگاهي و نگرش دانش آموزان، كاركنان و اوليا در زمينه پيشگيري از اعتياد و كاهش رفتارهاي پرخطر مبلغ 3 ميليارد ريال در سال جاري تخصيص يافته است.