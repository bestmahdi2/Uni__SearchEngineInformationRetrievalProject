زباله هاي نفتي و شيميايي در خليج فارس
شركت هاي چندمليتي، همراه با جنگ هاي منطقه اي، چنان وضعيتي به وجود آورده اند كه هيچ  كدام از حوادث طبيعي نمي توانست اين چنين، زيبايي دريا را به آلودگي و نيستي بكشاند
حتما غاز نفتي، سنبل جنگ عراق و كويت را به خاطر داريد، جنگي كه ميليون ها تن نفت را روانه آب هاي خليج فارس كرد. اين پرنده غاز نفتي معروف نيست ولي همان بلا  به سرش آمده.
بهمن سقايي - آلودگي نفتي خليج فارس واقعيت تلخ و دردناكي است كه نه ما كه بر نام تاريخي اش پافشاري مي كنيم و نه همسايگاني كه در تلاش مذبوحانه براي صدور شناسنامه اي جعلي براي اين دريا هستند، نمي خواهيم چاره اي براي نجات آن بينديشيم. آنچه در اين دريا مهم است سفره هاي نفتي است و بس.
حيات، هر روز بيشتر و بيشتر در آن رو به زوال است و دامنه آلودگي چنان با سرعت در آن رو به گسترش است كه اگر چاره اي براي آن انديشيده نشود سواحل آن محل رسوب مواد شيميايي خواهد شد كه همراه با آبزيان، اهالي ساحل نشين را هم به كام مرگ خواهد كشاند و ديري نخواهد پاييد كه خليج فارس به مردابي گرم از بوي نفت و مواد شيميايي بدل خواهد شد؛ دريايي كه مي گويند زماني مي شد اعماق آن را با چشم غير مسلح ديد.
و اما آبزيان گوناگون با اندام هاي افسانه اي در اين دريا چنان بوده كه منشاء آفرينش داستان هاي شگفت انگيز دريايي هزارويكشب شده. پژواك اين حضور را مي توان در آثار به جا مانده از كاخ زمستاني هخامنشيان در شوش نيز ديد.
مولف تاريخ طبري نقل آورده كه ناكامي لشگر اعراب در گذر از خليج فارس براي سركوب شورش هاي مدام مردم رامهرمز، زائيده واهمه اين جنگاوران از حضور آبزيان افسانه اي درياي فارس بوده است، اما با كشف نفت در اين منطقه و حضور كشتي هاي نفتي، چهره زيباي آن به زشتي و آلودگي كشيده شد.
گسترش دامنه حفاري نفت و نشت نفت ناشي از حفاري هاي دريايي، تخليه پسآب هاي كشتي هاي نفتي، غرق شدن كشتي هاي نفتي و دردناكتر از آن، وقوع جنگ تحميلي 8ساله كه غرق شدن كشتي هاي نفتي و ويراني سكوهاي نفتي خليج فارس را در پي داشت، زيست بوم منطقه را به موقعيتي فاجعه بار كشاند. نسل بسياري از آبزيان در اين منطقه بر اثر آلودگي هاي شيميايي، نفتي و انفجارات براي هميشه منقرض شده است.
شركت هاي چندمليتي، همراه با جنگ هاي منطقه اي، چنان وضعيتي به وجود آورده اند كه هيچ كدام از حوادث طبيعي نمي توانست اين چنين، زيبايي دريا را به آلودگي و نيستي بكشاند. چنان كه آبزيان آن دچار سرطان و مرگ زودرس، نهنگ هاي آن نابود، مرواريدهاي آن لكه دار و مرجان هاي آن سمي شده و فرجام آن؛ دريايي از زهر و آلودگي شيميايي توليد شده كه پاكسازي آن غير ممكن يا نيازمند گذشت ميليون ها سال است.
آخرين گزارش هاي تاييد نشده آن كه ارتش آمريكا از موقعيت استفاده كرده، زباله هاي اتمي و سوختي رزمناوهاي بزرگ خود را بر آب هاي خليج فارس رها كرده است.
اين يك معضل جهاني است، سوء استفاده از كشورهاي جهان سوم. استفاده از طبيعت اين كشورها به منظور دفع زباله هاي شيميايي و اتمي كشورهاي پيشرفته فقط در ازاي دلار. اما ما بر كدام نام معترض شده ايم؟ مگر نه اينكه ارزشمندي نام تاريخي بستگي به وجود كنوني مكان تاريخي دارد. اگر دريايي نابود شود، نام باستاني اش چه ارزشي دارد؟ واقعيت اين است كه در نبودِ سازمان هاي غيردولتي حامي محيط زيست در اين منطقه، بي توجهي كشورهاي ساختگي حاشيه خليج فارس، موقعيت دردناك و وخيمي براي خليج فارس فراهم آمده است. فراموش نكنيم در بحبوحه انقلاب اسلا مي ايران، 8 كشتي طي 3 ماه در همين منطقه غرق شدند كه پاكسازي طبيعي آن، بنا به برآورد كارشناسان، به 30 هزار سال نيازمند بود. در بحبوحه جنگ ايران و عراق و نيز پس از آن، جنگ اول و دوم خليج فارس، غرق شدن كشتي هاي نفتي و ويراني سكوهاي نفتي به رويه اي معمولي تبديل شد. نياز 30 هزار ساله پاكسازي طبيعي دريا به يك ميليون سال افزايش يافت. پاكسازي دريا توسط انسان و شركت هاي نفتي، همانطور كه در تعهداتشان در قلمرو آب هاي قانوني آمريكاست، در اين منطقه بي معنا و خنده دار به نظر مي رسد. آنان حتي يك دلار بابت پاكسازي آلودگي هاي نفتي هزينه نكرده و نخواهند كرد. در عين حال دولت هاي منطقه هيچ ماليات و عوارض و بيمه اي تحت عنوان آلودگي آب ها بر كشتي هاي نفتكش اعمال نكرده و نخواهند كرد.
ميدان هاي نفتي شناخته شده در خليج فارس مشترك ايران و كشور هاي عربي منطقه زمينه ساز رشد سرطاني اين آلودگي شده اند. شيخ نشين قطر و امارات متحده همراه با عربستان براي بهره برداري هرچه بيشتر از ميدان هاي نفتي مشترك با ايران اقدام به ايجاد سكوهاي نفتي بيشماري كرده اند كه منبع بزرگ و هولناك آلودگي اين دريا شده است. منابع صلح سبز در گزارش هاي خود، ادعا مي كنند كه خليج فارس تنها منطقه عاري از بيمه و ماليات و عوارض و تعهدات بين المللي شركت هاي نفتي براي پيشگيري از آلودگي هاي نفتي و شيميايي است.
حتي گفته مي شود كه اين كشتي ها پسآب هاي شيميايي خطرناك اروپا و آمريكا را كه بايد به نحوي پرهزينه بازيابي كنند، با دريافت مبلغي ناچيز به منطقه خليج فارس حمل كرده و در اين دريا تخليه مي كنند. اين اقدامات شرم آور عليه طبيعت اين منطقه را به چه حسابي بگذاريم؟ البته انفعال دولت هاي منطقه در برابر دست درازي هاي بيشرمانه جاي تعجب دارد متاسفانه ايرانيان برون مرز هم گويي هيچ تعهدي مبني بر حفظ ناموس طبيعت كشور خود ندارند كه دست به افشاگري و اقدامات بازدارنده عليه اين گسترش آلودگي دريايي نزده اند. آيا مرگ دريايي اين چنين به اندازه فعاليت هاي سياسي ارزش ندارد؟ ما به كشورهاي ساختگي خليج فارس كاري نداريم كه آنها بيش از آنكه كشور و ملت باشند، قبيله هايي هستند مانده در فرهنگ روزگار ماضي. براي همين است كه كرانه هاي امارات متحده و به ويژه امير نشين دبي به زباله داني شيميايي كارخانه هاي اروپايي تبديل شده. اين بندر آزاد هرگونه نظارت قانوني بر جلوگيري از آلودگي خليج فارس را ممنوع كرده و از حضور بازرسان صلح سبز در قلمرو آبي خود جلوگيري كرده است.
در قلمرو آبي ايران هم مشكلات از اين دست فراوانند. منطقه تازه رشد يافته عسلويه كه قرار است چندين كارخانه پتروشيمي در آن داير شود هم اينك به يكي از بزرگترين مراكز تخليه زباله هاي شيميايي جهان صنعتي تبديل شده است و هيچ گونه نظارت قانوني سازمان هاي بهبود محيط زيست بر اين توسعه آلودگي وجود ندارد و كسي هم به آن اهميت نمي دهد.
هزينه 1700 ميليارد ريالي براي بهبود عملكرد زيست محيطي در معادن 
يكي از شاخص ترين فعاليت هايي كه در بخش زيست محيطي در حال برنامه ريزي است، انجام مطالعات ارزيابي اثرات زيست محيطي(eia)مطابق ضوابط سازمان حفاظت محيط زيست براي واحدهاي مشمول و استاندارد كردن فعاليت هاي زيست محيطي، بهداشت حرفه اي و ايمني واحدهاي فعال است.
پايان يافتن 150 مورد برنامه بهبود عملكرد زيست محيطي در تعدادي از واحدهاي تحت پوشش سازمان كه براي سال 1387 با هزينه 1700 ميليارد ريال برنامه ريزي شده است، كاري است كه دكتر محمدكاظم نوري عضو كميته علمي همايش اقدامات و دستاوردهاي زيست محيطي بخش صنعت كشور به آن تاكيد دارد.
به گفته وي براساس اطلاعات جمع آوري شده تاكنون در 30 درصد از شركت هاي تابعه، سيستم مديريت زيست محيطي براساس استاندارد ايزو14001 مستقر و موفق به اخذ گواهينامه شده اند و 20 درصد در حال استقرار سيستم بوده و ساير واحدها در حال انجام مقدمات مورد نياز براي استقرار سيستم ها هستند.
نوري معتقد است، در بخش طرح هاي توسعه اي تحت پوشش سازمان، بر 31 درصد از اين طرح ها، مطالعات ارزيابي اثرات زيست محيطي انجام شده و براي 15 درصد بقيه نيز در حال انجام است.
رعايت قوانين و مقررات زيست محيطي، بهداشتي و ايمني و الزام آور ملي، به كارگيري حتي المقدور بهترين فن آوري هاي موجود در طرح هاي توسعه و پروژه هاي جديد به منظور كنترل جنبه هاي زيست محيطي و فراهم كردن شرايط مناسب بهداشتي و ايمني كار براي كاركنان از جمله اهدافي است كه به گفته نوري در دستور كار مسوولان قرار گرفته است. نمي دانيم شايد بهره برداري هاي نفتي خليج فارس به خاطر ارزش هاي دلا ري اش مشمول هيچ يك از اين قوانين و پروژه ها و بودجه ها و... نمي شود.