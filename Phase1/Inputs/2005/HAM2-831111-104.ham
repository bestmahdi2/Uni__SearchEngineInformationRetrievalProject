از هر دو كودك يكي فقير است
سازمان كمك به كودكان «يونيسف» برآورد مي كند كه بيش از يك ميليارد دختر و پسر در جهان در فقر زندگي مي كنند. طبق گزارش سالانه يونيسف در باره وضعيت كودكان در جهان تقريبا از هر دو كودك در اين دنيا يك كودك از امكانات اوليه زندگي مانند: آب پاكيزه، غذاي كافي و مراقبتهاي پزشكي محروم است.
در گزارش سالانه يونيسف آمده است كه كودكي ميليونها كودك در حال رشد چپاول مي شود، چون اين كودكان از خشونتي كه بر آنها اعمال مي شود يا از ابتلا به بيماريهاي كشنده اي چون ايدز در رنج اند. نه تنها در كشورهاي فقير، بلكه در كشورهاي صنعتي غني نيز فقر در ميان كودكان گسترش يافته است. يونيسف در جمع بندي خود از وضعيت كودكان در سال 2004ميلادي نشان مي دهد كه چگونه فقر، جنگ و ايدز به طور متقابل يكديگر را تقويت كرده و آينده كودكان را به تباهي  مي كشانند.
در سراسر جهان بيش از 640ميليون كودك بدون سقفي در بالاي سرشان زندگي مي كنند. بيش از 500ميليون دختر و پسر محروم از داشتن حمام و توالت اند و 400ميليون كودك دسترسي به آب پاكيزه ندارند.
به گزارش سازمان يونيسف بسياري از كودكان در مناطق جنگي قرباني عمليات تروريستي مي شوند. نمونه آن در سپتامبر سال گذشته ميلادي گروگان گيري دانش آموزان در مدرسه اي در شهر بسلان، واقع در جمهوري خودمختار اوستياي روسيه بود كه موجب مرگ بيش از 330نفر در آن مدرسه شد. نمونه ديگر استان آچه در اندونزي است كه در آن در سال 2003حين درگيريهايي كه ميان نيروهاي نظامي دولتي و شورشيان وجود داشت، 460مدرسه در آتش سوختند.
به گزارش يونيسف به دليل رشد تفاوتهاي اجتماعي ميان كشورهاي شمال و جنوب و نيز رشد اين تفاوتها در درون خود اين كشورها فقر در ميان كودكان جهان گسترش يافته است. از جمله در جمهوريهاي سابق شوروي و اروپاي شرقي از هر سه كودك يك نفر در فقر به سر مي برد.
در سراسر دنيا بيش از 120ميليون كودك در سنين دبستاني هستند كه به مدرسه نمي روند. و اكثر دختران از آموزش محروم هستند. اينكه تا چه حد آموزش مجاني مي تواند تاثير مثبتي براي كودكان داشته باشد را مورد كنيا به روشني نشان مي دهد. در كنيا در طول مدتي بسيار كوتاه يك ميليون و سيصد هزار كودك به مدرسه رفتند، اگر چه اين كار در آغاز براي دستگاه آموزشي كنيا بار سنگيني بود. در كشورهاي ثروتمند نيز مدام بر شمار كودكاني كه در فقر به سر مي برند افزوده مي شود. تنها در آلمان، طبق آمار يونيسف، تعداد كودكان فقير در فاصله سالهاي 1990و 2000ميلادي از 4درصد به 9درصد رسيد. هم اكنون در آلمان حدود يك ميليون دختر و پسر هستند كه با كمك اجتماعي دولت زندگي مي كنند.
با وجود پيمان نامه هاي بين المللي  چون كنوانسيون حقوق كودك سازمان ملل متحد هيچگاه كودكي انسانها به اندازه روزگار كنوني مورد تهديد نبوده است. در اين ميان طول عمر بسياري از كودكان كوتاهتر از طول عمر پدران و مادران و اجدادشان شده است. از اين رو يونيسف تاكيد مي كند بر اينكه اهداف سازمان ملل متحد در جهت بهبود وضعيت كودكان بايد متحقق شوند. طبق اين اهداف، هر دولتي بايد تا سال 2005ميلادي در مجموع هفت دهم درصد درآمد ناخالص ملي خود را براي كمكهاي عمراني به كشورهاي در حال رشد در اختيار سازمان ملل قرار دهد.