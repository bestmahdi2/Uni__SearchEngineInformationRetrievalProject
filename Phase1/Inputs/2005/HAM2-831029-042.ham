براساس مصوبه مجمع عمومي فوق العاده
ايران خودرو سهام جايزه توزيع مي كند
گروه بورس: مجمع عمومي فوق العاده ايران خودرو به توزيع تدريجي 5/1 ميليارد سهم جايزه بين سهامداران رأي داد.
به گزارش خبرنگار ما براساس مصوبه مجمع عمومي صاحبان سهام ايران خودرو سرمايه اين شركت در دو مرحله از 3 هزار ميليارد ريال فعلي به چهار هزار و 500 ميليارد ريال افزايش خواهد يافت.
بر اين اساس در مرحله نخست سرمايه ايران خودرو از محل اندوخته طرح توسعه تا 3 هزار و 600 ميليارد ريال افزايش مي يابد. ضمن اين كه هيأت مديره اجازه يافت، در مرحله دوم پس از تشكيل مجمع عمومي عادي سالانه در تيرماه سال 84 و تقسيم سود عملكرد سال 83 از محل مطالبات سهامداران بار ديگر سرمايه ايران خودرو را تا 4 هزار و 500 ميليارد ريال افزايش دهد.
گزارش هاي دريافتي حاكي است: مديران ايران خودرو طي روزهاي آينده با توجه به افزايش سرمايه ياد شده پيش بيني سود خود را براي هر سهم 104 تومان به سازمان بورس اوراق بهادار اعلام خواهند كرد.
در تحولي ديگر مديرعامل ايران خودرو از تأسيس و راه اندازي خط توليد پژو 405 و پارس در استان خراسان خبر داد.
منوچهر منطقي مديرعامل گروه صنعتي ايران خودرو در جمع سهامداران اين شركت كه در مجمع عمومي فوق العاده حضور داشتند، گفت: ايران خودرو تنها خودروساز داخلي و خاورميانه است كه توانايي طراحي و توليد خودرو و راه اندازي خط توليد در خارج از كشور را دارد.
منطقي با اشاره به اينكه تاكنون در سال جاري 410 هزار دستگاه انواع خودرو در شركت ايران خودرو توليد شده، گفت: برنامه  فروش محصولات ايران خودرو نيز همپاي توليد به پيش رفته و سال آينده نيز هيچ مشكلي در اين ارتباط وجود نخواهد داشت. ضمن اين كه سال آينده نيز خودرو سمند با 10 مدل مختلف توليد و براي مصرف در بازارهاي داخلي و خارجي عرضه خواهد شد.
وي افزود: عمليات ساخت كارخانه توليد سمند در سوريه مطابق برنامه به پيش مي رود و قرارداد ساخت خط توليد سمند در سنگال نيز قطعي شده است.
منطقي مهم ترين سياست هاي كاري ايران خودرو را كاهش هزينه ها، افزايش خدمات پس از فروش، عرضه مدل هاي متنوع خودرو، كاهش ارزبري محصولات و كوچك سازي ايران خودرو اعلام كرد و اظهار داشت: ايران خودرو در تلاش براي دريافت تسهيلات ارزان قيمت از منابع خارجي است كه توفيقاتي نيز به دست آمده است.
وي با تاسيس شركت سرمايه گذاري سمند به منظور توسعه، ساماندهي و تثبيت عمليات مالي در بازار سرمايه داخلي اشاره كرد و گفت: حمايت و پيگيري وضعيت سهام ايران خودرو و شركت هاي تابعه آن در بازار سرمايه داخلي و حضور در فعاليت هاي سرمايه گذاري از اهداف اين شركت است.