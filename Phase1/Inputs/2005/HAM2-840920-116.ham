نگاه
من همگي هستم
نام اثر: «نفس نكش، بخند، بگو سلام» نوشته: حسن بني عامري -نشر نيلوفر
1-من، من نيستم
«بعد ديدم من اصلاً من نيستم... يادم آمد فقط يك نفر نيستم و فقط يك نفر هم نمي مانم و حتي در زن و مرد بودنم هم شك  است و تمام لطفش به همين بي هويتي من  است....من هماني هستم كه تو و فقط تو دوست داري او باشم.» ص 19
داستان با روايتي سوم شخص آغاز مي شود: «مي گويد مي گويد مي گويد» و بعد راوي با جمله اي كه به شكلي ضمني تاكيدي است بر بي هويتي آدم هاي رمان، داستان را آغاز مي كند:
«هيچ كس هيچ جا هيچ جنازه يي نتوانست ازشان پيدا كند.» ص 7
تا انتهاي پاراگراف اول داستان هيچ نشاني از راوي اول شخص نيست اما با جمله اي كه نشاني از فاصله مكاني راوي با صحنه آغازين داستان است راوي مشخص مي كند كه راوي اول شخصي است كه بر جاي داناي كل تكيه زده است. او همه جا هست، همه چيز را مي بيند، مي شنود و حس مي كند، از زاوياي ذهن همه آدم هاي داستان خبر دارد اما روايتش را به شكلي اول شخص روايت مي كند و اصرار دارد كه شناسايي نشود و براي پنهان ماندن به جاي آنكه چهره بپوشاند خودش را به شدت به صحنه ها نزديك مي كند و چهره آدم هاي مختلف داستان را به خود مي گيرد. اين راوي اول شخص در ابتداي داستان توسط يك «صداي خش دار» از كنار «لعبت آن شبش» به متن ماجرا وارد مي شود. راوي اي كه كمي جلوتر در صفحه 19 اعتراف مي كند كه هويتي ثابت و مشخص ندارد و در جلد همه آدم هاي داستان وارد شده و روايت مي كند. اين راوي اما در ابتداي داستان از خود ردپايي به جا مي گذارد و نشاني خاص براي خود دارد:
«زخم كهنه پيشاني ام را  خاراندم» ص 10
اين نشان در يكي ديگر از شخصيت هاي داستان كه همزمان با راوي در صحنه ابتدايي حضور دارد نيز وجود دارد: سرگرد نيما مودت.
«سرگرد زخم كهنه پيشاني اش را با انگشت اشاره خاراند.» ص 17
به عبارت ديگر، اين نشان خواننده را به اين سمت هدايت مي كند كه در صحنه ابتدايي داستان راوي همان سرگرد مودت است. از اين نشانه ها براي شناخت راوي در شخصيت هاي ديگر داستان هم وجود دارد.
2- سرعت
رمان آغاز سريعي دارد و شخصيت هاي اصلي داستان در همان ابتدا وارد داستان مي شوند و خواننده با اسامي فراواني كه تا حدي مشكل ساز هستند روبرو مي شود و قصه اصلي در همان صفحات آغازين مطرح مي شود.اين تغيير در سرعت و كند شدن آن باعث شده است تا رمان فاقد يك شكل منسجم باشد، در واقع رمان شكل گريز است، بدين معنا كه شيوه روايت آن مدام در حال تغيير است و همين مسئله باعث شده است نتوان ساختار و فرمي منسجم براي رمان در نظر گرفت.
3-من همگي هستم
به شخصيت هاي رمان از دو زاويه كاملاً متفاوت مي توان نگاه كرد.
نگرش اول: شايد بزرگترين اشكال رمان جبهه گيري راوي نسبت به شخصيت هاي داستانش باشد. رمان در حدود سي شخصيت دارد كه در شبكه اي نسبتاً پيچيده در كنش با يكديگر هستند، كنشي كه ريشه در گذشته اي دور داشته و تا به زمان حال روايت ادامه دارد و اشكال اثر در همين جا رخ مي نمايد. آدم هاي داستان در طول زمان دچار تغيير و تحولي قابل توجه نمي شوند، آدم هاي بد داستان از ابتداي خلقت شان بد هستند و تا انتها بد مي مانند و آدم هاي خوب نيز. در واقع، نگاه راوي به جهان نگاهي سياه و سفيد است. ديگران يا با اويند و يا دشمن و آدم هاي معمولي و خاكستري تنها بخش كوچكي از جهان راوي را پوشش مي دهند، بخشي كه اصلاً قابل توجه نيست و در هزارتوي آدم هاي سياه و سفيد به كلي گم شده است. شخصيت هاي داستان خيلي شبيه به هم حرف مي زنند، مي انديشند و واكنش نشان مي دهند، و حتي مي توان گفت كه سكوتشان نيز شبيه به يكديگر است و مثل هم حرف نمي زنند(گفتگوهايي كه نيمه تمام رها مي شوند).
نگرش دوم: اما از زاويه اي ديگر نيز مي توان به شخصيت هاي داستان نگاه كرد و به نتيجه اي كاملاً متفاوت رسيد. نبايد فراموش كرد كه راوي داستان چنان كه شرح داده شد به تكثير خويش در تمام شخصيت هاي داستان مي پردازد. در واقع به نوعي مي توان گفت كه تمام شخصيت هاي داستان در واقع يك تن(راوي)هستند كه نقاب هاي متفاوتي به چهره مي زنند و گاه نقاب شان چنان به هم شبيه است كه تشخيص آنها را از يكديگر غير ممكن مي كند. خوبها همان قدر بدند كه بدها خوب. در واقع مرز ميان خوبي و بدي چنان باريك است كه براي گذشتن از آن خطايي كوچك كافي است.
به اين اعتبار شباهت شخصيت هاي داستان معنايي به كل متفاوت مي يابد. آنها هر كدام بخشي از يك وجود كل هستند و ديگر فرقي ميان شان نيست و هر كدام به راحتي مي تواند ديگري(و در واقع راوي)باشد. سرهنگ مودت همانقدر ميرغضب است كه ميرمحمد، سرمه شادان همانقدر عاشق است كه خائن، ثمين همانقدر شجاع است كه ترسو و گيتي همانقدر زن است كه مرد.
4-تمام تنم هوار كشيد
همان قدر كه راوي در حركت در درون شخصيت ها بي پروا و بي  قيد و شرط است در كاربرد واژگان و نحو جملات نيز آزاد و رها عمل مي كند. زبان راوي زباني متحرك و سيال است و پاي بند قاعده و قانون نيست، به خصوص در بخش هايي كه از شيوه روايت جريان سيال ذهن سود مي جويد ديگر هيچ دليلي براي رعايت قواعد دستوري وجود ندارد، در واقع آشفتگي در زبان به موازات آشفتگي ذهن شخصيت داستان را پيش مي برد، واژگان بدون نظم و ترتيب به كار مي روند و كلمات متضاد در كنار هم مي نشينند، قواعد نقطه گذاري رعايت نمي شوند، جملات ناتمام رها مي شوند و زمان افعال مدام در تغيير است:
«دستم را بلند كردم مي كنم گره اش را براش سفت كنم نيما آمد چاقوش را فرو كرد توي شكمم افتادم روي زمين تمام تنم هوار كشيد كجا رفتي پس ميرمهدي افتاد توي آب تير خورده بود توي سرش يا كتفش شايد مي گويم خودت را چرا دادي دم تير نباشي گفت دنيا لايقش نيست هست چرا نيست...» ص 180
5-در نهايت
در نهايت، رمان «نفس نكش، بخند، بگو سلام» رماني است كه مي توان آن را يك رمان تجربي دانست و در نوع خود رماني است ارزشمند، خواندني و متفاوت.
شهرام مرادي