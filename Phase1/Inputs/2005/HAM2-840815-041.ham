ناامني تئاتر شهر برگزاري جشنواره فجر را با مشكل روبرو خواهد كرد
حسين مسافر آستانه، ضمن اظهار نگراني از وضعيت «تئاتر شهر» گفت: اگر شهرداري سريع براي حل مشكل تئاترشهر اقدام نكند، نه تنها برگزاري بيست وچهارمين جشنواره تئاتر فجر با مشكل مواجه مي شود، بلكه به بدنه كلي تئاتر كشور، لطمه جبران ناپذيري وارد مي شود.
دبير بيست وچهارمين جشنواره بين المللي تئاتر فجر، همچنين درادامه افزود: اكنون هيچ اطمينان و امنيتي وجود ندارد و در ورودي تالار قشقايي كه محل رفت و آمد تماشاگران است، كاملا بسته شده است.
وي همچنين ميراث فرهنگي را براي پي گيري مشكل تئاتر شهر موظف دانست و افزود: بايد ميراث فرهنگي از اين ساختمان تاريخي دفاع كند.
وي با اشاره به خطرناك بودن وضعيت سالن قشقايي افزود: به نظر من حضور جمعيت در اين تالار هنوز درست نيست، چون ممكن است سقف نشست كند و بر روي سر تماشاگران بريزد.دبير جشنواره تئاتر فجر متذكر شد: اگر درمورد جلوگيري از اين اتفاق سهل انگاري كنيم و اين موضوع در رسانه هاي خارجي انعكاس جهاني پيدا كند، اصلاً شكل درستي ندارد.
دبير بيست وچهارمين جشنواره تئاتر فجر، با اعلام اين مطلب كه تاريخ برگزاري جشنواره تئاتر فجر، همان 30 دي ماه است، متذكر شد: اما ممكن است اين اتفاق در زمان برگزاري جشنواره تئاتر فجر، خلل ايجاد كند.