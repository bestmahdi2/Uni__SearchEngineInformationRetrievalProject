صد خطري كه زندگي ما را تهديد مي كند
تعطيلات آخر هفته
فكرش را بكنيد... يك هفته تمام به انتظار رسيدن دو روز تعطيلي آخر هفته بسيار كار مي كنيد و در آن روزهاي تعطيلي خودتان را مجروح كرده و تعطيلات را در بيمارستان به پايان مي رسانيد. تعطيلات آخر هفته معمولاً تماس هاي تلفني با بخش اضطراري و پذيرش اورژانس هاي بيمارستان ها، تصادفات خودروها و مرگ و مير افزايش مي يابد. طي يك بررسي انجام شده در بخش خدمات رساني آمبولانس لندن 10921 تماس تلفني درهفته دارند كه بيشترين تماس ها در روز شنبه(با توجه به تعطيلات آخر هفته كشورهاي مسيحي كه روزهاي شنبه و يكشنبه اند)است. معمولاً  در اين روزها افرادي كه به طور دائم پشت ميز نشين بوده اند بدون اين كه بدن خود را گرم كنند مشغول بازي فوتبال يا هر ورزش پرتحرك ديگر مي شوند. آنها اغلب اوقات فراموش مي كنند كه پا به سن گذاشته و مدت هاست تمرين نداشته اند و به طور مثال تنها قسمت از بدن شان كه انعطاف پذير است همان انگشت هاي دستشان است كه مرتب با صفحه كليد رايانه سروكار دارد.اين افراد معمولاً  در انتهاي بازي ماهيچه هاي بدنشان كشيده شده و به علت كشش مكرر دچار جراحت هاي زانو، شانه و تاندون ها مي شوند.تعطيلات براي مردم سراسر جهان خطرناك است. در تحقيقي كه در مدرسه پزشكي دانشگاه «اوزاكا» در ژاپن به عمل آمده است معلوم شده كه بيشتر زن ها در روزهاي شنبه دچار حملات قلبي مي شوند زيرا زنان ژاپني در تعطيلات آخر هفته در مقايسه با روزهاي معمولي هفته بيشتر گرفتار اضطراب و نگراني و نيز احساس مسئوليت بيش از حد مي شوند.
در روسيه و ليتواني در تعطيلات آخر هفته آمار مرگ در اثر تصادفات، خشونت و مسموميت الكلي و فوت بر اثر بيماري قلبي بالا مي رود و اين امر به زياده روي در مصرف نوشيدني هاي الكلي مربوط است. در ضمن در روزهاي تعطيل مصرف كالري به طور چشمگيري افزايش مي يابد. بخش تغذيه دانشگاه كاروليناي شمالي طي تحقيقي دو ساله به اين نتيجه رسيد كه آمريكايي ها در روزهاي تعطيل آخر هفته 82 كالري بيشتر از روزهاي ديگر مصرف مي كنند و اين يعني خطر چاقي بيشتر و مشكلات بعدي ناشي  از آن.
گروهي از افراد هم وجود دارند كه تقريباً از تعطيلات متنفر هستند. محققان هلندي به نوعي بيماري به نام «بيماري اوقات فراغت» پي برده اند. اين بيماري را با اين نام هم مي شناسند: «بسيار خوب- حالا _ وقتش- است- كه- مريض- شوم.»اين بيماري معمولاً  روي افرادي كه «كمال گرا» و داراي مشغله فراواني هستند اثر مي گذارد.آنها تمام هفته را به شدت كار مي كنند و درست لحظه اي كه مرخصي دارند يا تعطيلات آخر هفته است و مي خواهند استراحت كنند مثلاً  آنفلوانزاي سختي مي گيرند. چنانچه اين تحقيق در هلند را نمونه فرض كنيم، بنابراين بيماري اوقات فراغت روي 3 درصد از جمعيت جهان اثر مي گذارد. اين افراد معمولاً  مشكل سازگاري دارند. استراحت واقعاً  آنها را نگران مي سازد. احتمال ديگر اين است كه آنها چنان خود را درگير كار مي كنند كه نمي توانند متوجه علائم خستگي و بيماري شوند تا براي پيشگيري از بروز آن اندكي به خود استراحت دهند.
چه بايد كرد؟
مي توان برنامه كاري را تغيير داد به طوري كه مثلاً  به جاي دو روز تعطيلي آخر هفته دو روز قبل از آن را بيكار بود، البته ممكن است آن مشكلات در اين دو روز بروز كند اما حداقل جنبه مثبت اين مسأله اين است كه كمك هاي اوليه در دسترس تان بيش از روزهاي تعطيلي است يا بهترين كار ميانه روي و اعتدال مي باشد. مثلاً  قبل از اين كه شروع به دويدن كنيد اندكي پياده روي نماييد. ورزش كردن در طول هفته بهترين كمك است. اگر مي خواهيد در ورزش يا فعاليتي فيزيكي شركت كنيد مطمئن باشيد بدنتان گرم شده باشد.
اگر مستعد بيماري اوقات فراغت هستيد عصر روز قبل از تعطيلات ورزش كنيد. اگر كارهاي فوق را انجام دهيد و بهتر از همه اولويت هايتان را تغيير داده و به جاي كار بيشتر به اوقات فراغت و خانواده تان اهميت دهيد مشكل تا حد زيادي حل مي شود.
ناديا ذكالوند