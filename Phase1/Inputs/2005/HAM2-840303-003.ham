نگاهي به ارزش ها و تاريخچه فرش ايراني
تاروپودهايي گرانبها
قيمت فرشهاي معمولي كمتر از 45هزار تومان نيست. يك متر فرش دستباف كه بتوان روي آن حساب كرد، كمتر از متري 50 هزار تومان نخواهد بود. قالي هايي كه كمتر از اين قيمت دارند،ممكن است عيبي داشته باشند
مي گويند قديمي ترين فرش ايران را يك تيم باستانشناس روسي درمنطقه پازيريك كشف كرده است. فرش پازيريك احتمالا متعلق به قرن چهار يا پنجم پيش از ميلاد است و داراي اسب سواراني است كه به جاي زين،  قالي بر پشت اسب هاي جنگي خود گذاشته اند.
در زمان مغول قاليبافي به سطح بالايي از زيبايي و تكنيك رسيده اما اوج قاليبافي كلاسيك درايران به زمان حاكميت شاه طهماسب اول يعني بين سال 1587 - 1524 ميلادي و شاه عباس كبير بين سالهاي 1629-1587 مي رسد كه اكنون حدود 3000 نسخه از آن دور ه ها درموزه هاي دنيا جاي گرفته اند. مشهد، كرمان، جوشقان، يزد، استرآباد، هرات و ايالات شمالي نظير قره باغ و ستروان از جمله مراكز توليد قالي آن دوره بوده اند.
در آن زمان نقاشان و نگارگران مطرح نيز زيباترين طرح ها را براي قالي خلق مي كردند اما با اشغال ايران به وسيله افغان ها اين هنر- صنعت ايراني رو به انحطاط گذاشت و دوره رنسانس قالي ايران پايان يافت. قرن نوزدهم بود كه قالي ايران و فرش هاي كهنه به اروپا رفت اما با به پايان رسيدن منابع كهنه، شركت هاي انگليسي و آمريكايي به تاسيس كارگاه هايي در تبريز، سلطان آباد و كرمان پرداختند، اينگونه بود كه دامنه صنعت فرش ايران گسترش يافت.اكنون با به وجودآمدن رقباي وسيع در سطح جهاني براي فرش ايران به خاطر عدم آينده نگري مسئولان و دست اندركاران فرش كشور، صادرات فرش ايران به كشورهاي جهان كاهش يافته و رقيبي چون چين با حضور كارگران ارزان قيمت و استفاده از طرح هاي ايراني، قيمت اين فرش را به شدت كاهش داده است.
اما فرش ايران در همين تنگنا هنوز خريداران خاص خود را در دنيا حفظ كرده است.
انواع فرش از نظر اندازه
فرشهاي دستباف اكنون در حدود 9 اندازه استاندارد بافته مي شود اما اين اندازه خود به علت دستباف بودن مي تواند اندكي در حد يك يا دوسانتيمتر متفاوت باشد. دست اندركاران و طراحان فرش دستباف اكنون تصميم دارند اين اختلاف و خطا را به حد صفر برسانند.
«قالي» اندازه اي بيش از 6مترمربع و ابعادي چون 6*،4 7*،5 10*6 مترمربع دارد. «كلگي» معمولا 3*5‎/،1 3*70‎/،1 5/3*2 مترمربع است و بافت آن در ميان روستائيان معمول است.
«كناره» كه در قديم براي استفاده در اطراف فرش ها و پوشاندن فضاي خالي آنها استفاده مي شد، اكنون در راهروها و راه پله ها استفاده مي شود و پهناي آن معمولا 70 تا 110 سانتيمتر است. قاليچه ها، فرشهاي كوچكي هستند كه در ابعاد 20/2*40‎/1 متر بافته مي شوند. «ذرع و نيم» در ابعاد 156*104 سانتيمتر بافته مي شود.
«ذرع و چارك» نيز معمولا 130*80 سانتيمتر است و پشتي ها فرشهايي هستند كه با عرض حدود 50 تا 80 سانتيمتر و طول 80 تا 120 سانتيمتر بافته مي شوند و در نهايت پادري ها به اندازه پاگرد در ورودي يعني در حدود 70*50 بافته مي شوند.
انواع فرش
از نظر جنس پرز
فرشها با نخ هاي گوناگون بافته مي شوند؛ فرشهاي تمام پشم، كرك- ابريشمي، كف ابريشم، گرده ابريشم و فرش صوف. بافتن فرشهاي تمام پشم در بين عشاير، كوچ نشين ها و تركمن ها متداول است.
فرشهاي كرك از الياف ظريف و بلند پشمي تهيه مي شوند، جنس چله و پرز فرشهاي تمام ابريشمي از نخ هاي ابريشم است،جنس پرز فرشهاي گل ابريشم از كرك است. اين فرشها نقوش مختلف ابريشمي دارند.فرشهاي گرده ابريشم كه بافت آنها در نائين، اردستان و اصفهان متداول است، نقوش و طرح هاي ابريشمي دارند.فرش صوف نيز به جاي گره، پود زيرورو دارد و نقشهاي آن با پرز بافته مي شود. از اين رو نقوش آن حالت برجسته دارند.
چگونگي نگهداري فرش دستباف
فرشهاي دستبافي كه در نوع بافت و خريد آنها دقت لازم وجود داشته، هرچه استفاده شوند و به قول معروف پا بخورند، جلوه بيشتري پيدا كرده و زيباتر خواهند شد.اما چگونگي نگهداري از اين فرشهاي دستباف نيز در نگهداري و افزايش عمر فرش و مرغوبيت آن تاثير بسزايي دارد.
سطحي كه فرش روي آن پهن مي شود، بايد صاف، خشك و عاري از گردوغبار باشد و گچي، خاكي و آهكي نباشد. بهتر است موكت يا پلاستيك و فرش ديگري روي آن پهن نباشد. اگر سطح، سراميك يا موزائيكي است، نبايد محفظه اي خالي داشته باشد تا به محل رشد بيد تبديل شود. چنانچه دچار بيدخوردگي شد، بايد كنترل و ترميم شود تا به قسمت هاي بيدخورده آن آسيب نرسد.
بيدزدگي فرش از طريق پشم هاي ضدعفوني نشده، هواي شرجي و مرطوب و نگهداري آن در محل هاي سربسته و متروك يا عدم توجه و نظافت فرش پيش مي آيد.شست وشوي فرش نبايد با مواد پاك كننده داراي خاصيت اسيدي انجام شود، زيرا اين مواد باعث كم دوامي و از بين رفتن تارهاي فرش مي شود. نكته قابل توجه آن است كه روشويي فرش با هر نوع شامپو باعث پوسيدگي فرش و كاهش مرغوبيت فرش مي شود. در نقاطي كه آب و هواي آن گرم و مرطوب است، از فرشهاي تمام پشم استفاده مي شود. نور، آب و هواي مرطوب و مواد آلوده كننده هوا از ديگر عواملي است كه براي فرش مشكلات فراواني ايجاد مي كند.
چه فرشي بخريم؟
خريد فرش نكته بااهميتي است كه بايد به دلايل گفته شده به آن توجه كرد. فرشي كه مواد مصرفي به كار رفته در آن شامل پشم، نخ و ابريشم كاملا از مواد طبيعي و عاري از مواد زائد باشد، فرشي كه در رنگرزي مواد اوليه آن از رنگهاي گياهي استفاده شده باشد، فرشي عاري از عيوب فني مثل غلط بافي، دورستي، كجي، سره، شانه كوبيدگي و بدقيچي مي تواند عمر طولاني داشته باشد و بر قيمت آن افزوده مي شود.
مصطفي چيت ساز، رئيس انجمن اتحاديه فرش دستباف ايران در گفت وگويي با سايت اطلاع رساني فرش ايران گفته است: «جامعه فرش به تازگي دوران تاريك دو دهه بي ثباتي در قوانين صادراتي را پشت سر گذاشته، در حالي كه هنوز عوارض بيشمار ناشي از آن سالها گريبانگير صنعت فرش است. از طرفي رقباي خارجي در عرصه تجارت جهاني بتدريج حضور خود را هرلحظه پررنگ تر مي كنند، همچنين با از دست دادن بيشتر بازارها، تهديدي جدي براي آينده جامعه فرش دستباف ايران به وجود آمده است.»
وي معتقد است كه مي توان با استفاده از تفكر يا بينش روز جهاني و ايجاد تغييرات، دانسته هاي فرهنگي- هنري ايران را كه فرش دستباف مصداقي از آن است، حفظ كرده و ايجاد اشتغال كرد.
گران و ارزشمند
به گفته يكي از فروشندگان با سابقه قالي دستباف اين فرش چند وقتي است به خاطر گران شدن مواد مصرفي فرش و مزد كارگران گران شده است. وي مي گويد: «يك فرش 12 متري كه كمي به چشم بيايد را نمي توان كمتر از 600 هزار تومان خريد.»
او مي گويد يك خانواده با درآمد متوسط ترجيح مي دهد كه فرش ماشيني بخرد تا يك فرش خرسك نه چندان مرغوب 6 متري كه 210 يا 220 هزار تومان است. قيمت فرشهاي معمولي كمتر از 45 هزار تومان نيست. وي توضيح مي دهد كه يك فرش كه بتوان روي آن حساب كرد كمتر از متري 50 هزار تومان نخواهد بود.
او معتقد است فرشهاي كمتر از متري 50 هزارتومان حتما عيبي دارند و ادامه مي دهد: «هرقدر پول دهي، آش مي خوري» الان فرش 6 متري 7 ميليون توماني نيز در بازار هست.
اين فروشنده فرش درباره فرشهاي دست دوم دستباف مي گويد: فروش اين فرشها مثل فروش طلاست كه دستمزد ساخت از آن كم مي شود. فرش فروشان هم به خاطر منافع خودشان حتما فرش فروخته شما را به قيمت كمتري مي خرند و قيمت فرشهاي دستباف دو سال استفاده شده، كمي بيش از يك سوم قيمت اوليه آن است.به هرحال فرش دستباف اكنون قيمت بالايي دارد، اما بسته به نگهداري خريداران در آينده مي توان به قيمتي هرچند كمتر از اوليه آن را فروخت.