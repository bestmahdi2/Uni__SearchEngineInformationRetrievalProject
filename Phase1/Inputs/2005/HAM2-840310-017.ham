گزارش جايكا در مورد زلزله احتمالي تهران، از تكميل تا انتشار
سالهاي بدون بازگشت
كارشناسان جايكا پيش بيني كرده اند اگر گسل ري فعال شود، حدود 483 هزار خانه تخريب مي شود و اگر گسل نياوران فعال شود، 313 هزار بنا را تخريب مي كند، در حالي كه فعال شدن گسل شمال باعث تخريب 113 هزار واحد مي شود
امير موسي كاظمي
تصور فعال شدن يكي از گسل هاي سه گانه تهران، در نظر اول شايد فقط هراس برانگيز باشد، اما برآورد تقريبي كشته شدگان احتمالي اين حادثه آنقدر دلخراش است كه ديگر تنها واژه ترس، ظرفيت توصيف آن را ندارد.
اين برآورد كه حاصل تحقيقات گروه همكاري هاي بين المللي ژاپن(جايكا)است، بيان كننده حقايقي است تلخ كه تنها با مقاوم سازي و پيشگيري از خسارات احتمالي مي توان زهر آن را گرفت.
جايكا در ايران
رئيس كميته ايمني شوراي اسلامي شهر تهران از انجام 2 پروژه مطالعاتي طي 3 سال گذشته توسط جايكا خبر مي دهد و مي گويد: «پروژه اول كه يك سال و نيم طول كشيد، درخصوص تهيه ريز پهنه بندي شهر تهران بود و پروژه دوم با محوريت مديريت بحران در شهر تهران بود كه اين طرح مطالعاتي نيز پس از يك سال سرانجام به پايان رسيد.»
دكتر حمزه شكيب درخصوص نتايج اين مطالعات مي گويد: «در حال حاضر نتايج تحقيقات گروه جايكا به مركز پيشگيري مديريت بحران شهر تهران ارائه شده كه آنها نيز مشغول بررسي مطالعات هستند و در نهايت با اعمال نظرات استادان دانشگاهي، طرح را براي تاييد به ژاپن ارسال مي كنند.»
اين عضو شوراي شهر معتقد است: «براساس اين مطالعات، دستگاه هايي كه در ستاد بحران قرار دارند، به هنگام وقوع بحران تكليفشان مشخص است و مي دانند چه وظايفي را بايد انجام دهند.»
رئيس كميته ايمني شوراي شهر همچنين نگاه ساختاري باتوجه به لرزه خيزي شهر تهران را از ديگر نتايج مطالعات جايكا مي داند و از انتشار دستاورد مطالعات اين گروه ژاپني درخصوص مديريت بحران در پايتخت در آينده اي نزديك خبر مي دهد.
آينده اي نزديك
كارشناسان موسسه بين المللي جايكا تحقيقات خود را 5 سال پيش آغاز كردند و بعد از 2 سال به اهداف دوگانه خود رسيدند؛ اول تهيه نقشه هاي «ميكرو زونينگ» زلزله براي تهران و دوم ارائه توصيه هايي براي كاهش خسارات زلزله احتمالي تهران.
كارشناسان جايكا ابتدا به مطالعه خاك تهران و گمانه زني در مورد نوع آن پرداختند و سپس به جمع آوري اطلاعاتي پيرامون مسائل جمعيتي، تراكم ساختمان ها، فعاليت امداد و آتش نشاني، وضعيت اماكن دولتي، مدارس و اماكن عمومي و نقشه هاي تاسيسات شهري مشغول شدند، اما مهمترين تحقيقات اين گروه روي 3 گسل ري، شمال(نياوران)و مشاع(دماوند)صورت گرفت. اين 3 گسل به ترتيب 26، 58 و 68 كيلومتر طول و 16، 27 و 30 كيلومتر پهنا دارند و بيشتر شمال و شرق تهران و در جنوب، شهر ري را شامل مي شود.
كارشناسان جايكا تحقيقات خود را 5 سال پيش آغاز كردند و بعد از 2 سال به اهداف دوگانه خود رسيدند؛ اول تهيه نقشه هاي «ميكرو زونينگ» زلزله براي تهران و دوم ارائه توصيه هايي براي كاهش خسارات زلزله تهران
تحقيقات گروه جايكا در گزارش اول بر اساس نوع گسل و شدت زلزله، به تخمين ميزان خسارت هاي جاني و مالي زلزله هاي احتمالي ختم مي شود. آنها پيش بيني كردند كه اگر گسل ري فعال شود، حدود 483 هزار خانه تخريب مي شود و اگر گسل نياوران فعال شود، 313 هزار بنا را تخريب مي كند، در حالي كه فعال شدن گسل شمال باعث تخريب 113 هزار واحد مي شود. در اين گزارش كه تعداد بناها در كل تهران و به تفكيك در هر منطقه محاسبه شده است، ساختمان ها براساس سن تفكيك شده اند. ضمن اينكه تعداد مدارس، بيمارستان ها، مراكز پليس، دانشگاه ها و ديگر اماكن عمومي مشخص شده است.
همچنين اين گزارش، ريسك مناطق 9، 10، 11، 12، 14، 16 و 17 را در صورت فعال شدن گسل ري و مناطق 1 و 3 را در صورت فعال شدن گسل شمال، بيش از ساير مناطق مي داند.
وحشتناك تر از همه اينها اينكه در صورت وقوع زلزله در بدترين شرايط، 320 هزار كشته و در بهترين شرايط 250 هزار كشته براي تهران پيش بيني شده است و اين يعني فاجعه انساني در پايتخت ايران.
فاجعه انساني
از زمان تكميل گزارش موسسه بين المللي جايكا در مورد زلزله احتمالي تهران تا آينده نزديكي كه رئيس كميته ايمني شوراي اسلامي شهر از آن به عنوان زمان انتشار نتايج اين گزارش نام مي برد، 3 سال مي گذرد؛ سالهايي كه مي توانست با مشخص كردن سازمان متولي مقابله با زلزله، ساختن مركز امن و مقاومي براي آن سازمان، جمع آوري اسناد، اطلاعات، نقشه هاي تاسيساتي و تمام اطلاعات موردنياز سازمان در آن مركز، تهيه طرح تفصيلي مشخص براي مقابله با زلزله، تجهيز اماكن عمومي از نظر مقاومت، ايمني و تجهيزات موردنياز و ده ها اقدام عملي ديگر براي جلوگيري از خسارات احتمالي بگذرد. سالهاي بدون بازگشتي كه شايد بعدها افسوس آن را بخوريم.