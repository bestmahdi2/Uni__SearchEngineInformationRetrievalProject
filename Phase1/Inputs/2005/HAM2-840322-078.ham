مديركل حفاظت محيط زيست استان تهران خبر داد:
برخورد قانوني با آلوده كنندگان رودخانه جاجرود
گروه شهري: رعايت نكردن نكات بهداشتي از سوي مردم و رستوران داران حواشي رودخانه جاجرود، باعث آلودگي اين رودخانه شده است.
به گزارش خبرنگار ما، به رغم دستورات و توصيه هاي مؤكد مسئولان محيط زيست، ضعف نظارت بر رستوران هاي اطراف رودخانه جاجرود، سبب شده است تا صاحبان و كاركنان اين اماكن، بي توجه به پيامدهاي زيست محيطي، ضايعات و مواد زايد غذايي و در برخي موارد فاضلاب اين اماكن را در رودخانه  رها سازند و درنتيجه وضعيت نامطلوب بهداشتي را در فضاي اطراف رودخانه بوجود آورند.
اين در حالي است كه سال گذشته تخلفات پي در پي برخي رستوران داران و ديگر اصناف شاغل در اطراف رودخانه كرج باعث آلودگي شديد اين رودخانه شد و مسئولان محيط زيست را بر آن داشت تا با نظارت شديد به محدوده اين رودخانه، تخلفات را به حد بسيار پاييني تنزل دهند. مهندس پيراسته، مديركل سازمان حفاظت محيط زيست استان تهران، ضمن هشدار نسبت به آلودگي رودخانه جاجرود و پيامدهاي ناگوار آن گفت: استفاده نادرست مردم و رستوران داران شرق استان تهران وضعيت نامطلوب زيست محيطي را در اطراف اين رودخانه بوجود آورده است.
وي با اشاره به اين كه، برخورد با متخلفان زيست محيطي و آلوده كنندگان حواشي رودخانه ها جزو وظايف سازمان محيط زيست است، تأكيد كرد: با متخلفان به طور جدي برخورد خواهد شد و اين افراد تحت پيگرد قانوني قرار مي گيرند.به گفته پيراسته، در حال حاضر رودخانه كرج از لحاظ زيست محيطي در شرايط مطلوبي قرار دارد و اقدامات لازم براي دفع فاضلاب و دفن زباله خارج از حوزه آبريز صورت گرفته، و به زودي اقدامات مشابهي براي حفظ محيط زيست رودخانه جاجرود از سوي اين سازمان اعمال خواهد شد.