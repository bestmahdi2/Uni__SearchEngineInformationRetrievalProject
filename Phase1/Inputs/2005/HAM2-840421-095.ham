ادغام دو وزارتخانه راه و ارتباطات منتفي شد
مهر: وزير راه و ترابري از منتفي شدن ادغام دو وزارتخانه راه و ترابري و ارتباطات و فن آوري اطلاعات خبر داد.
محمد رحمتي گفت: ادغام دو وزارتخانه راه و ترابري با ارتباطات و فن آوري اطلاعات و تشكيل وزارت حمل و نقل و ارتباطات در طرح پيشنهادي اوليه سازمان مديريت و برنامه ريزي لحاظ شده بود كه با بررسي دوباره، اين سازمان از ادغام اين دو وزارتخانه دولتي منصرف شد.وي توضيح داد: سازمان مديريت و برنامه ريزي در لايحه جديدي كه به دولت تقديم كرده است، ديگر ادغام دو وزارتخانه راه و ترابري با ارتباطات و فن آوري اطلاعات وجود ندارد و به عبارتي اين سازمان از ادغام اين دو وزارتخانه دولتي در شرايط فعلي منصرف شده است.رحمتي خاطرنشان كرد: طي جلسه اي كه با مسئولان سازمان مديريت و برنامه ريزي داشتيم، عنوان شد كه دو وزارتخانه راه و ترابري و ارتباطات و فن آوري اطلاعات هيچ سنخيت كاري و اشتراكي با يكديگر ندارند.
وزير راه و ترابري با اشاره به اين كه در دنيا اين مدل ادغام وزارتخانه ها وجود دارد، اذعان كرد: برخي كشورهاي خارجي كه زيرساخت هايشان را آماده كرده اند و تنها بهره برداري هاي طرح ها باقي مانده، دست به چنين كاري زدند كه اقدام بسيار مثبتي ارزيابي شد.
وي تصريح كرد: با تجزيه و تحليلي كه درخصوص دو وزارتخانه راه و ترابري و ارتباطات و فن آوري اطلاعات صورت گرفت، مشخص شد كه هر دوتاي آنها كارهاي زيرساختي فراواني بايد درآينده انجام دهند و بهره برداري هاي گسترده در راه خواهد بود وبدين ترتيب، ادغام اين دو وزارتخانه دولتي مساله اي را حل نمي كند.