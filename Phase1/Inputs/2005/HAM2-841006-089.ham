استفاده از جوايز صادراتي عمده ترين انگيزه  انجام صادرات صوري كالاست
گروه اقتصادي: اعمال سياست هاي تشويقي و پرداخت جوايزصادراتي از جمله سياست هايي است كه به منظور توسعه صادرات غيرنفتي كشور مورد توجه قرار گرفته است. علاوه بر انتقاداتي كه به شيوه پرداخت مستقيم جوايز صادراتي وارد است پرداخت اين جوايز به عنوان انگيزه  اصلي انجام صادرات صوري كالا محسوب مي شود و برخي صادركنندگان براي استفاده از اين جوايز يا ساير معافيت هاي صادراتي با اتخاذ شيوه هاي متقلبانه اقدام به صادرات صوري كالا مي نمايند. با محمود بهشتيان معاون امور گمركي گمرك كشور پيرامون علل و نتايج صادرات صوري كالا گفت و گو كرده ايم.
***
* چه عواملي موجب شكل گيري صادرات صوري شده است؟
- براساس قوانين موجود كشور براي رونق و گسترش صادرات مزايا و سياست هاي تشويقي مدنظر قرار گرفته. يكي از اين سياست ها پرداخت جوايز صادراتي است. همچنين صادركنندگان مي توانند معادل كالايي كه صادر كرده اند نسبت به واردات كالا اقدام كنند اين امتياز نيز در هر دلار حدود 35 تومان است و اگر كسي پروانه صادراتي داشته باشد از آن منتفع مي شود. اين امر سبب شده تا برخي با جعل پروانه صادراتي به مبلغ صد هزار دلار بتوانند حدود 315 ميليون تومان از مزاياي آن استفاده كنند گرچه برخي اين رقم را تا 5 ميليون تومان عنوان مي كنند. اين عوامل موجب گرديده تا برخي صادركنندگان براي استفاده از اين جوايز اقدام به بالابردن ارزش كالاي خود نموده يا پروانه هاي صادراتي صوري جعل نمايند. همچنين ممكن است ارزش كالاهاي صادراتي بيشتر برآورد شود. آمار دقيقي از ميزان صادرات صوري در گمركات كشور وجود ندارد. همچنين براساس ماده 12 قانون مقررات صادرات و واردات اين امكان وجود دارد تا با ورود كالا يا مواد اوليه و پردازش آن، كالاي مذكور بدون پرداخت حقوق و عوارض گمركي طي مدت يكسال صادر شود. ورود موقت كالا و تعهد تسويه آن ظرف مدت يكسال نيز از مواردي است كه موجب شده برخي صادركنندگان با ارايه پروانه جعلي مبني بر تسويه، نسبت به ابطال تعهدات واردات اقدام كنند. مثلاً براي واردات 100 هزار متر پارچه كه بايد گمركي حدود 150 ميليون تومان پرداخت شود از آنجا كه براي صادرات به ميزان واردات در برخي مرزها كنترل صورت نمي گيرد برخي صادركنندگان با اجاره البسه آماده آن را به عنوان كالاي توليدشده صادر نموده و دوباره آن را وارد مي كنند تا از مزاياي اين ماده قانوني استفاده كنند.
* صادرات صوري بيشتر در مورد چه كالاهايي انجام مي شود؟
- صادرات صوري به عنوان نوعي سوء استفاده از سياست هاي تشويقي صادراتي بيشتر در مورد كالاهاي كم حجم و پرارزش مانند اسانس گل سرخ، زعفران، پسته و... صورت مي گيرد. محموله اي بوده كه صادرات هزار كيلو اسانس گل سرخ را عنوان كرده اين در حالي است كه شايد در كل كشور 10 كيلو از اين محصول توليد نمي شود از آنجا كه قيمت آن هر كيلو 3 هزار دلار است و با انجام اين كار 30 هزار دلار پروانه صادراتي از گمرك گرفته مي شود. آمار دقيقي در زمينه ميزان صادرات صوري كالا وجود ندارد و در مواردي كه گمركات اعلام كند با متخلفين برخورد و از استفاده  آنها از مزاياي مورد نظر جلوگيري مي شود. در زمينه جعل پروانه هاي صادراتي كه رواج بسياري يافته نيز ساير دستگاههاي ذي ربط بايد از انجام اين كار جلوگيري كنند. بايد گفت جوايز صادراتي گرچه مطلوب است اما انگيزه اي براي صادرات صوري كالا و تخلف محسوب مي شود. اين جوايز در هر دلار 3 درصد تعلق مي گيرد. در هر دلار صادرات 57 تومان جوايز صادراتي در نظر گرفته شده كه اين امر انگيزه لازم براي صادرات صوري در برخي صادركنندگان را فراهم مي سازد.
* چه راهكارهايي براي جلوگيري از صادرات صوري توسط گمرك مورد توجه قرار گرفته است؟
- براساس مصوبه هيأت وزيران براي ارزش گذاري كالاهاي صادراتي كميته اي در مركز توسعه صادرات ايران تشكيل شده و اين كميته كالاهاي صادراتي را ارزش گذاري خواهد كرد اما در برخي موارد كالاي صادراتي غيرواقعي به جاي كالاي مدنظر صادر مي شود مثلاً در صادرات هزار كيلو اسانس گل سرخ كه رقم واقعي نيست با شيوه هاي متقلبانه دست به اينكار مي زنند چرا كه محال است اين ميزان اسانس گل سرخ در كشور وجود داشته باشد. گمرك براي جلوگيري از اين شيوه متقلبانه تنها برخي از گمركات كشور را براي صادرات خصوصاً صادرات مواد اوليه داراي صلاحيت دانسته است.