سي دي انتخاب رشته از هفته آينده به صورت رايگان توزيع مي شود
معاون مركز مطالعات، تحقيقات و ارزشيابي سازمان سنجش اعلام كرد: با هدف افزايش شانس قبولي داوطلب و امكان انتخاب رشته دقيق، نرم افزار انتخاب رشته با عنوان «سامان رشته» طراحي و تهيه شد.
دكتر كوروش پرند، رئيس گروه ارزشيابي آموزش سازمان سنجش آموزش كشور در گفت وگو با ايسنا، كوتاه بودن زمان در نظر گرفته شده براي انتخاب رشته، نبود اطلاعات كافي درباره انتخاب رشته، رشته هاي دانشگاهي،  دانشگاه ها و امكانات رفاهي آن، فقدان مراكز مشاوره معتبر در اين زمينه و عدم اطلاع از اعتبار دانشگاه ها را از جمله عوامل طراحي اين cd ذكر كرد.
وي گفت: اين نرم افزار هفته آينده به همراه ويژه نامه پيك سنجش به صورت رايگان در اختيار داوطلبان آزمون سراسري قرار مي گيرد.
دكتر پرند با اشاره به بخشهاي مختلف اين cd گفت: بخش راهنماي انتخاب رشته اين نرم افزار شامل ميانگين نمرات سال قبل در برخي از رشته ها، چگونگي و ميزان تخصيص ظرفيت در رشته هاي مختلف بر حسب سهميه بنديهاي آزاد، مناطق، شاهد و رزمندگان است كه داوطلبان با استفاده از اين اطلاعات مي توانند با سهولت بيشتر، رشته اي را كه درصد قبولي بيشتري در آن دارند، انتخاب كنند.
وي اظهار كرد: راهنماي انتخاب رشته هاي تحصيلي(دفترچه شماره 2)به صورت الكترونيكي ارائه شده است كه دسترسي داوطلبان را به مطالب مورد نياز تسهيل مي كند.
مدير پروژه «سامان رشته» با بيان اينكه به دليل دير رسيدن اطلاعات مربوط به دانشگاه هاي غيرانتفاعي به سازمان، معرفي اين بخش به سال آينده موكول شده است، گفت: داوطلبان مي توانند با كليك كردن بر روي بخش هايي چون توصيه هاي انتخاب رشته، توضيحات كارنامه،  ميانگين نمرات پذيرفته شدگان سال قبل، شرايط خاص، تخصيص ظرفيت، معرفي اصطلاحات، خلاصه دفترچه و تجربيات برترين ها و رتبه بندي دانشگاه هاي علوم پزشكي اطلاعات مورد نياز را كسب كنند.
وي با اشاره به پژوهشهاي سازمان سنجش درخصوص مشكلات داوطلبان در انتخاب رشته، اظهار كرد:  كوتاه بودن زمان در نظر گرفته شده براي انتخاب رشته، اضطراب و سردرگمي در انتخاب رشته، عدم اطلاع از آينده شغلي رشته ها و دانشگاه ها، نداشتن اطلاع از امكانات دانشگاه ها، فقدان مراكز مشاوره معتبر براي انتخاب رشته، عدم اطلاع از اعتبار علمي دانشگاه ها، نداشتن اطلاع صحيح از سهميه بنديها و روشهاي گزينش در كنكور برخي از اين مشكلات بوده است كه سازمان را براي تهيه يك نرم افزار و راهنماي مفيد انتخاب رشته براي متقاضيان ترغيب كرد.
وي با بيان اينكه در سال 1382 براي اولين بار نرم افزار انتخاب رشته در سازمان سنجش پياده سازي شد، به به روز شدن اين نرم افزار اشاره كرد و اظهار كرد:  هدف كلي از طراحي و پياده سازي اين نرم افزار كمك به داوطلبان آزمون سراسري براي انتخاب رشته و ارائه اطلاعات صحيح به والدين، مشاوران مدارس و دانش آموزان است.