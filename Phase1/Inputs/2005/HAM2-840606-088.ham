جزئيات سند ملي توسعه تهران اعلام شد
گروه اجتماعي: بر اساس سند ملي توسعه استان تهران دخالت مديريت كلان كشور در مديريت اين استان و نبود مديريت واحد شهري مناسب از اصلي ترين مشكلات پايتخت است.
به گزارش ايسنا، بر اساس اين سند تمركز شديد فعاليتهاي اداري، بازرگاني، خدماتي و نظامي با عملكرد ملي در كلانشهرهاي تهران، كرج، مهاجرت، بي رويه به استان ، تمركز شديد جمعيت و توسعه شهري و روستايي متمركز، مهارنشدن و وجود پديده حاشيه نشيني،
كمبود امكانات به لحاظ سرانه آموزشي، ورزشي، فرهنگي و تاسيسات و تسهيلات شهري به ويژه تسهيلات جمع آوري و تصفيه فاضلاب شهري، گسترش روز افزون تغيير كاربري اراضي زراعي، باغات و تصرف حريم رودخانه ها، بهره برداري نامناسب از منابع آبهاي سطحي و زيرزميني، استقرار مراكز جمعيتي بر روي گسل هاي زلزله و مسيل ها از عمده ترين مشكلات و مسايل استان تهران است.
همچنين استقرار خطوط انتقال انرژي آب و انبارهاي ذخيره سوخت در مراكز تجمع جمعيت و فعاليت، استقرار زاغه هاي مهمات، صنايع دفاعي و پادگانهاي نظامي در مراكز تجمع جمعيت و فعاليت، بحراني بودن شرايط زيست محيطي(آب، خاك، هوا و...)در كلانشهرهاي استان و آلودگي شديد محيط زيست در ساير نقاط آن، عدم كشش شبكه حمل و نقل درون شهري و برون شهري استان، كمبود و نارسايي در تامين امنيت اجتماعي، بيكاري بالاي جوانان و فارغ التحصيلان دانشگاهي، پايين بودن بهره وري نيروي كار و سرمايه، فقدان نظام شناسايي استعدادهاي ورزشي از ديگر مسايل و چالش هاي استان تهران است.
به گزارش ايسنا، بر اساس سند ملي توسعه استان تهران محدوديت منابع آب هاي سطحي و زيرزميني، محدوديت اراضي براي توسعه شهرهاي موجود، زلزله خيزي و وجود گسل هاي فعال، ضعف پوشش گياهي و كافي نبودن عمليات آبخيزداري، شوري و تخريب خاك، پديده وارونگي هوا در شهرهاي تهران و كرج و وابستگي شديد منابع مالي بخش ورزش به درآمدهاي عمومي از عمده ترين تنگناها و محدوديت هاي توسعه عنوان شده است.
علاوه بر محدوديت ها، تنگناها و مشكلات استان تهران بر اساس سند ملي توسعه از قابليت هاي توسعه همچون مركزيت سياسي، قضايي، اقتصادي، مديريتي، استقرار حدود يك سوم انواع صنايع بزرگ كشور و صنايع بزرگ تبديلي و دسته بندي محصولات كشاورزي، استقرار در مسير كريدورهاي بين المللي حمل و نقل و وجود شبكه مناسب ارتباطي زميني، هوايي، و با وجود فرودگاه بين المللي امام خميني(ره)به عنوان hub هوايي بين المللي و ريلي به كليه نقاط كشور و جهان، وجود يك سوم شبكه هاي ارتباطي مخابراتي كشور و فرودگاه پيام به عنوان hub پستي منطقه، توان تامين انرژي براي انواع فعاليت ها برخوردار است.
به گزارش ايسنا، بر اساس سند ملي توسعه استان تهران ايجاد مديريت واحد شهري در شهرهاي بزرگ، سالم سازي محيط زيست، دستيابي به تعادل فضايي و مهار و كنترل رشد جمعيتي و كالبدي مجموعه شهري تهران، اعتلاي معرفت ديني، ارزش هاي فرهنگي و ويژگي هاي هويتي استان و ساماندهي فعاليت هاي فرهنگي، اجتماعي، ورزشي و توزيع متعادل امكانات در سطح استان، حفظ، احياء و بهره برداري مناسب از منابع پايه و طبيعي، حفظ، احياء و بهره برداري مناسب از منابع آب محدود، ارتقاي امنيت نقاط شهري و روستايي در برابر حوادث طبيعي و غيرمترقبه، ساماندهي ترافيك در ترددهاي شهري و بين شهري، ساماندهي بازارهاي كالا، ساماندهي فعاليت هاي صنعتي از جمله اهداف بلندمدت استان در مفهوم عام آن است.
به گزارش ايسنا، اهداف استان به لحاظ استقرار مركزيت كشور در آن شامل اصلاح در ساختار مديريت توسعه اي شهر تهران و هويت بخشي به مديريت استاني در آن متناسب با جايگاه مركزيت آن و در مقايسه با كلانشهرهاي مشابه در دنيا، تقويت نقش بين المللي كلانشهر تهران در زمينه فعاليت هاي آموزشي و پژوهشي سطح بالاي تخصصي و خدمات برتر، مقابله با بحران آلودگي هواي كلانشهر تهران، ساماندهي ترافيك در ترددهاي شهري و مبادي ورودي و خروجي كلان شهر تهران متناسب با جايگاه مركزيت كشور مي شود.
راهبردهاي بلند مدت توسعه استان نيز شامل دو بخش راهبردهاي استان در مفهوم عام آن و راهبردهاي استان به لحاظ استقرار مركزيت كشور در آن مي شود.
فراهم كردن زمينه هاي لازم براي افزايش مشاركت هاي مردمي در مديريت و خدمات شهري و واگذاري فعاليت ها به بخش هاي عمومي غيردولتي(به ويژه شوراها)خصوصي، تعاوني و سازمان هاي غيردولتي در قالب مديريت واحد شهري، ايجاد شرايط ويژه در مجموعه شهري تهران براي معكوس كردن روند مهاجرت، تقويت الگوي چند مركزي ساختار فضايي استان، توسعه شهري بر اساس موازين شهر سالم و رعايت ضوابط زيست محيطي، بسترسازي براي ايجاب توسعه اجتماعي، فرهنگي، ورزشي براي ساكنان استان با تأكيد بر تقويت زمينه هاي گذران اوقات فراغت، اصلاح و تغيير الگوي توزيع و مصرف آب و انرژي، تامين امنيت سازه هاي موجود در حال ساخت در برابر حوادث طبيعي و غيرمترقبه، تقويت امر پيشگيري و مديريت بحران و بازسازي در برابر حوادث غيرمترقبه، ساماندهي خطوط انتقال انرژي و آب و انبارهاي ذخيره سوخت در جهت ارتقاي امنيت نقاط تجمع جمعيت و فعاليت در برابر حوادث مربوط، ساماندهي استقرار امكانات و تجهيزات دفاعي، امنيتي در سطح استان در جهت ارتقاي امنيت نقاط تجمع جمعيت و فعاليت در برابر حوادث مربوط از راهبردهاي بلند مدت توسعه استان در مفهوم عام آن به شمار مي روند.
به گزارش ايسنا، راهبردهاي استان به لحاظ استقرار مركزيت كشور در آن عبارتند از اعمال مديريت توسعه اي يكپارچه در كلان شهر تهران در ارتباط با ساير نقاط استان، محدودكردن نقش دستگاه هاي ستادي دولت مستقر در تهران به تصميم گيري راهبردي و سياستگذاري دولت در سطح ملي و فراملي، گسترش تكنولوژي ارتباطات و اطلاعات در مجموعه شهر تهران، توسعه فعاليت هاي آموزشي و پژوهشي سطح بالاي تخصصي و خدمات برتر در مجموعه شهري تهران با عملكرد بين المللي، كاهش نقش ميزان آلاينده هاي هواي تهران و تقويت و تجهيز شبكه هاي حمل و نقل در مجموعه شهري تهران است.