نقطه عطف در پرونده هسته اي
پرويز اسماعيلي
رويكرد جديد ايران در گسترش طرف هاي مؤثر در پرونده هسته اي از 3 كشور اروپايي به ديگر اعضاي شوراي حكام؛ تحركات جديد دبير شوراي عالي امنيت ملي و مذاكرات اخير ايشان با البرادعي و برخي كشورهاي مؤثر؛ و همچنين تحولات تازه اي كه حاكي از تغيير آرايش زودهنگام در تركيب شوراي حكام نسبت به پرونده ايران است، به شرط استمرار و تكميل آن درابعاد مختلف مي تواند هم 19 سپتامبر را به نقطه عطفي براي ما، آژانس و جامعه جهاني تبديل كند و هم پيروزي استراتژيك بزرگي را براي ديپلماسي ايران به همراه آورد. از جمله:
1- ابتكار اعلام شده رئيس جمهور محترم اواسط هفته آينده، و در ميان سران كشورهاي جهان در نيويورك مطرح مي شود. طرح و تبيين يك مكانيزم منطقي و حقوقي به عنوان «تضمين عيني» ايران براي صلح آميز بودن فعاليتها به جامعه جهاني، توجه متعادل و هماهنگ به ابتكارات فني و حقوقي و سياسي بايد با مذاكرات متمركز و مؤثر با سران كشورهاي مرجع تكميل شود. ديدارهاي احمدي نژاد در نيويورك بايد در راستاي اين استراتژي مديريت شود.
از سوي ديگر ابتكار ايران بايد چنان باشد كه نه تنها امتيازي براي كشورمان، بلكه الگو و امتيازي صلح آميز و تكنولوژيك را فرا روي اكثريت كشورهاي در حال توسعه، توسعه نيافته و يا غيرمتعهد قرار دهد.
2- تجربه 8 دوره گذشته طرح پرونده ايران در شوراي حكام نشان مي دهد تحرك زودهنگام گروه نم و حضور چين در مذاكرات ديروز، مشاركت نسبي روسيه، و علائمي كه از هند و برخي كشورهاي ديگر مي رسد 19 سپتامبر را به نشست متفاوتي تبديل خواهد كرد.
3- مانور ايران تا 19 سپتامبر بسيار حائز اهميت است. بيانيه اي كه غيرمتعهدها، چين و روسيه در مورد مخالفت با تهديد ارجاع پرونده كشورمان به شوراي امنيت آماده مي كنند، اولاً مي تواند كشورهاي ديگري از اعضاي غيرمتعهد شوراي حكام را دربر گيرد و ثانياً مي تواند زمينه ساز فعاليت بيشتر اين گروه در اجلاس آتي با ارائه پيش نويس قطعنامه به شوراي حكام باشد.
4- اين گروه مي توانند فراكسيون قدرتمندي از nam را در شوراي حكام ساماندهي كنند. برزيل، مكزيك، آرژانتين و... قابل مذاكره اند. بايد تعداد اعضاي موافق اين فراكسيون به مرز 18 كشور نزديك شود. علاوه بر آن به جاي اين كه انگلستان و آمريكا پيش نويس اوليه قطعنامه را مطرح و سپس اين فراكسيون مذاكرات فشرده را براي تعديل آن آغاز كند، فعاليت مبتكرانه و فعال و اعلام طرح پيش نويس قطعنامه اين گروه در نشست 19 سپتامبر، آمريكا و 3 كشور اروپايي را به موقعيت مذاكره و انفعال منتقل مي كند.
5- ارائه، انتشار و ثبت هرچه زودتر اعتراض حقوقي ايران به گزارش البرادعي ضروري است. بويژه اگر با اخذ نظر مثبت اين «فراكسيون جديد» شوراي حكام همراه باشد. ايران صراحتاً بايد مسير همكاري آينده خود را از بخش هاي سياسي گزارش جدا كند.
6- توجه به گزارشات گذشته نشان مي دهد اكنون بايد مواردي را به رخ البرادعي كشيد. در حالي كه همكاري ايران هر روز افزون شده، زياده خواهي از كشورمان از آمريكا به اروپا و سپس به مديركل آژانس سرايت كرده است. نگاه حداقلي به همكاريها و تأييد اظهارنامه هاي ايران و نگاه حداكثري به ابهامات حل شده قبلي و خيالپردازيهاي آتي، تكرار موارد غيرضروري، دروغ صريح، بهانه گيري و... بايد در واكنش رسمي ايران منتشر شود.
7- در دوره هاي گذشته، كشورهايي بوده اند كه با تك نوازي آهنگ موفقيت گروه نم را متوقف كرده اند. اكثريت غيرمتعهدها بارها به خاطر اين اقدامات در برابر بانيان قطعنامه تحقير شده اند. تشويق اكثريت غيرمتعهدها به صدور بيانيه اي براي هشدار نسبت به تكرار احتمالي اين اقدامات و پيش بيني عكس العمل متناسب در قبال آن مثل تعليق حضور در جلسات و موضع گيري هاي نم مي تواند موثر باشد. فراموش نكنيم nam داراي 14 عضو(13 حق رأي)است و علاوه بر قدرت خود در صورت اضافه شدن اعضاي جديدي به موضع خود جايگاه مهمي را در آژانس به آنها اختصاص خواهد داد.
8- با ارائه نامه رسمي به آژانس براي نظارت بر آغاز قطعه سازي سانتريفيوژ(و مونتاژ و تست و... در مراحل بعدي)و دعوت كشورهايي نظير چين و روسيه و هند براي مشاركت در نظارت مي تواند نگاه ها را به جاي ucf اصفهان به نطنز معطوف كند.
9- و نهايتاً اينكه توجه به شرايط بيروني، مثل رسوايي دولت آمريكا در مواجهه با توفان كاترينا، درگير بودن آلمان و فرانسه در كشاكش رقابت هاي انتخاباتي، واكنش چين و هند به تحكم آمريكا در تنظيم روابط بين المللي به ميل واشنگتن و مسايلي نظير اختلافات عمده در موازنه تجاري چين با آمريكا و اروپا مي تواند حائز اهميت باشد.