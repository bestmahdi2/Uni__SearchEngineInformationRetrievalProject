سهام هپكو تا آخر دي ماه قيمت گذاري مي شود
ايسنا: قيمت گذاري سهام هپكو به دليل انجام افزايش سرمايه به سه هفته آينده موكول شده است.
دكتر ايرج اكبريه با اشاره به واگذاري 29 درصد سهام شركت سهامي سازمان گسترش و نوسازي صنايع ايران در قالب سهام عدالت تأكيد كرد: در حال حاضر سهام سازمان گسترش در شركت هاي خودروسازي كمتر از 50 درصد است و فعلا هيچ برنامه اي براي واگذاري سهام شركت هاي خودروساز نداريم.
وي در خصوص انتشار اوراق قرضه اسلامي ايران خودرو گفت: سود اين اوراق 19 درصد است كه در مقايسه با سود 15 درصدي اوراق قرضه منتشر شده توسط دولت از سطح بالا و استقبال بيشتري برخوردار است.
وي، مبلغ كل اوراق قرضه ايران خودرو را 100 ميليارد ريال اعلام كرد و گفت: تاكنون 50 درصد اين اوراق به فروش رسيده و بسياري از شركت ها از جمله خودروسازان براي خريد بقيه اوراق اعلام آمادگي كرده اند منابع حاصل از فروش اوراق قرضه مجتمع ايران خودرو براي توسعه شركت ايران خودرو خراسان مورد استفاده قرار خواهد گرفت.
اكبريه در ادامه با اشاره به پيش بيني صورت گرفته جهت انتشار 500 ميليون دلار اوراق قرضه توسط شركت سهامي سازمان گسترش و نوسازي صنايع تصريح كرد: سازمان گسترش براي اين كار بايد مجوز بانك مركزي را دريافت كند كه براي اين كار، درخواستش را ارائه داده ولي تاكنون اين مجوز صادر نشده و احتمالا تا پايان امسال نيز محقق نخواهد شد.