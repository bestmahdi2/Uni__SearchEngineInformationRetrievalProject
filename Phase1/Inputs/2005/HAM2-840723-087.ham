درمان ديابت با هندوانه تلخ
گروه دانش و فناوري ـ سيدمحمد ابوترابي: عصاره ميوه هندوانه تلخ موجب كاهش قندخون مي شود و در درمان ديابت مؤثر است. براساس تحقيقات پژوهشگران پژوهشكده گياهان دارويي جهاددانشگاهي و مركز تحقيقات غدد و متابوليسم دانشگاه علوم پزشكي ايران كه در شهريورماه، در نخستين كنگره بين المللي طب سنتي و سلامت زنان در كوالالامپور مالزي به صورت سخنراني ارائه شد، عصاره ميوه هندوانه تلخ در عرض دو ماه بدون هيچ گونه عارضه اي، موجب كاهش قندخون در بيماران ديابتي نوع دو مي شود. همچنين عصاره اين گياه دارويي داراي خواص آنتي اكسيداني است كه مي تواند در پيشگيري از ابتلا به بسياري از بيماري ها از جمله انواع سرطان ها مفيد باشد. عصاره ميوه هندوانه تلخ با خنثي سازي راديكال هاي آزاد و افزايش غلظت گلوتاتيون در خون و سلول هاي بدن، مي تواند در پيشگيري بسياري از عوارض ديابت نيز مؤثر باشد. مشكل اصلي بيماران ديابتي نوع دو، افزايش قندخون در اثر عدم پاسخ سلول هاي بدن به انسولين موجود در بدن است.دكتر حسن فلاح حسيني عضو هيأت علمي پژوهشكده گياهان دارويي جهاددانشگاهي در اين باره مي گويد: نتايج اين پژوهش حاكي است اين داروي گياهي مي تواند به عنوان مكمل دارويي براي كاهش قندخون در بيماراني كه به ديابت نوع دو مبتلا هستند، مورد استفاده قرار گيرد. ولي با توجه به اين كه مصرف اين داروي گياهي با دوز بالا به اختلالات شديد گوارشي منجر مي شود توصيه مي شود كه بيماران از مصرف خودسرانه پرهيز كنند.