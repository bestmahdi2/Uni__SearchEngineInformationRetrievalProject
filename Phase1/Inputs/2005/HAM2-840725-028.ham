ترش مزگي دلچسب
ماجراي اين بخش از صفحه راهنما، كم كم دارد به موضوع جدي تحريريه تبديل مي شود. دوستان هر روز با پيشنهادهاي مختلفي مي آيند و انتظار دارند، غذاي موردعلاقه آنها در اين ستون معرفي شود. در همين چند روز، بحث هاي مختلفي درگرفته كه مثلا اسم قيمه ريزه، كوفته ريزه است يا فلان غذا به شيوه ديگري هم طبخ مي شود و قس علي هذا. پيشاپيش عرض كنم كه اين ستون ويژه ماه مبارك رمضان است و اصلا قصد نداريم آن را به اين شيوه ادامه دهيم. ويژه ماه مبارك رمضان بودن، اقتضائاتي دارد و از آن جمله، يكي همين است كه سعي مي كنيم غذاهايي را معرفي كنيم كه پخت آن آسان و از طرفي با ذائقه سفره افطار همخوان باشد. مي توانيم چيزهاي ديگري بگوييم و اصلا كتاب مستطاب آشپزي استاد نجف دريابندري را جلويمان بگذاريم و باگرته برداري از آن تركيباتي معرفي كنيم، اما هم شأن استاد، اجل از اين حرف هاست و هم از طرفي مي خواهيم پيشنهادهايمان رنگ و بوي سفره افطار داشته باشد و از طرفي براي درست كردن آنها خيلي به دردسر نيفتيد. گفته اند عليكم بالمتون لابالحواشي. از همين رو برويم سراغ اصل مطلب. پيشنهادم براي امروز كوفته سماق است. در كشور ما كوفته به انواع مختلف و با نام هاي متفاوت طبخ مي شود كه البته اصالتا اين غذا ريشه در خطه قهرمان پرور آذربايجان دارد و به همين جهت به آن كوفته تبريزي مي گويند و با مواد مختلف و متفاوت عمل مي آيد كه معروف ترين شكل آن با زرده تخم مرغ و آلو همراه است. اما كوفته سماق شكل اصالتا تهراني كوفته برنجي است. بازهم گوشت چرخ كرده مي خواهيم و مقداري لپه و برنج و قدري سماق شاخه اي. اشتباه نكنيد، منظورمان از سماق، سماقي كه به همراه چلوكباب استعمال مي شود نيست، بلكه سماق شاخه اي تازه است كه بايد از عطاري ها ابتياع كرد. وارد عطاري كه شويد و بگوييد سماق براي كوفته مي خواهم، خودشان مي دانند كه چه تحويلتان دهند. با اصل جنس به منزل مي آييد. سماق را با آب مي جوشانيد و آن را از صافي رد مي كنيد. آنچه بر جاي مي ماند، مايع عنابي رنگ ترش مزه اي ست كه فعلا با آن كاري نداريم. لپه پخته و برنج نيم پز را با گوشت چرخ كرده و سبزي كوفته كه تركيبي ست از ترخون، مرزه، جعفري و سبزي هاي معطر ديگر كاملا مخلوط مي كنيم و اين كار را آنقدر ادامه مي دهيم تا اين تركيب اصطلاحا دست به هم دهد. سپس آن را به صورت گلوله هاي بزرگ آماده مي كنيم. حالا احتياج به قابلمه اي نسبتا بزرگ داريد، كمي روغن و پياز خرد شده مي خواهيم تا پياز داغ فراواني آماده شود. اضافه كردن كمي رب و زردچوبه به پياز داغ بدك نيست. حالا، آب سماق را داخل قابلمه مي ريزيم و به آن مقداري آب اضافه مي كنيم و صبر مي كنيم تا خوب بجوشد. حالا زماني ست كه بايد گلوله هاي كوفته را يكي يكي داخل قابلمه قرار داده و پس از پايان آن، شعله اجاق را پايين كشيد تا كوفته ها در مدت زماني حدود نيم ساعت الي 45دقيقه با شعله كم، آرام آرام، بخارپز شود.حالا غذاي شما آماده است. در قابلمه را برداريد و از بوي مطبوعي كه از تركيب سماق و گوشت و برنج و سبزي هاي معطر فراهم آمده، لذت ببريد. بازهم توصيه ما نان سنگك پشت و رو خشخاش برشته است. مي توانيد از آب اين غذا به عنوان آبگوشت با نان سنگك استفاده كنيد.
براي ميل كردن كوفته ها، پياز تازه و سبزي و تربچه به عنوان همراه،  توصيه مي شود. نوش جان، روزه تان قبول.