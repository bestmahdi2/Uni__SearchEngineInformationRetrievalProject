استعفاي مايلي كهن، بحران تازه پرسپوليس
مشكلاتي كه بايد به شكل بنيادين حل شود
خبرنگار همشهري: در شرايطي كه باشگاه پرطرفدار پرسپوليس با انتخاب اعضاي هيأت مديره و مديرعامل جديد حيات دوباره و تازه اي پيدا كرده بود، ناگهان با استعفاي يكي از اعضاي هيات مديره، دوباره چالش ها و اتفاقات موجود ابعاد تازه اي به تحولات جاري اين باشگاه بخشيد كه با پيش فرض هاي دقيق تر مي توان آن را بسيار نگران كننده تر از وقايع قبلي دانست.
محمد مايلي كهن كه شايعه استعفايش از همان بدو انتخاب محمد حسن انصاري فر به عنوان مديرعامل به گوش مي رسيد، ديروز رسماً از عضويت در هيأت مديره باشگاه پرسپوليس استعفا كرد و بر دامنه گرفتاري هاي روز افزون اين باشگاه دامنه بيشتري بخشيد.
پيش از اين اتفاق ناگهاني در تغييرات تازه مديريتي در باشگاه پرسپوليس مرتباً اين نكته عنوان مي شد كه اعضاي جديد در تفاهم و همفكري كامل مترصد رفع مشكلات و ارتقاء مسائل مربوط به اين باشگاه هستند كه ظاهراً اينگونه نبوده است و امروز كه يكي از اعضاي هيأت مديره جديد هم در واكنش به اين استعفا مي گويد دلايل كناره گيري مايلي كهن به خاطر مدير عاملي نيست، مي تواند موضوعي بسيار جدي در رابطه با جريان سازي هاي تازه اي باشد كه بدون شك اگر به موقع با واكنش هاي عقلاني به سامان نرسد، بازهم اين باشگاه با بحران تازه اي روبرو مي شود؛بحراني كه ظرفيت تحمل آن بسيار كم است و ممكن است ضرر و زيان هاي بسيار جبران ناپذيري را بوجود آورد.
يقيناً استعفاي محمدمايلي كهن حاوي اين پيام است كه اين پيام بزرگ براي خارج شدن از شكل آماتوريزم و ورود به دنياي حرفه اي نيازمند مهره هايي پخته تر و فهيم تر است كه بتوانند با درك لازم از حقايق موجود به تصميم گيري و فعاليت دست بزنند. مشكل باشگاه پرسپوليس در حقيقت مشكل بنيادي و اساسي بسياري از باشگاههاي فعال ما در ورزش كشور است. باشگاههاي بزرگ نيازمند افراد بزرگ است. اين را هيچ وقت نبايد فراموش كرد.
مايلي كهن از هيأت مديره باشگاه پرسپوليس استعفا كرد
به گزارش خبرگزاري دانشجويان ايران(ايسنا)، محمد مايلي كهن كه پيش از انتخاب مديرعامل جديد باشگاه پرسپوليس به دلايل نامعلوم استعفاي خود را به سعيدلو رئيس هيات مديره باشگاه پرسپوليس داده بود، پس از انتخاب محمدحسن انصاري فرد به عنوان مديرعامل، در استعفاي جديد به رئيس سازمان تربيت بدني رسما از حضور در هيات مديره  باشگاه پرسپوليس كناره گيري كرد.
مهدي قدمي رئيس مركز توسعه  ورزش قهرماني سازمان تربيت بدني كه به تازگي از مسابقات غرب آسيا به تهران بازگشته است، با تأييد اين خبر، از عدم قبول استعفاي مايلي كهن خبر داد و گفت: وي يك هفته قبل استعفاي خود را به معاون رئيس جمهور و رئيس سازمان تربيت بدني داده بود كه سپس استعفاي فوق به من ارجاع شد.در حالي كه ما همچنان روي حضور وي در هيات مديره  پرسپوليس تأكيد داريم.
هيأت مديره موافقت نمي كند
محمدحسين نژاد فلاح گفت: بي ترديد هيات مديره باشگاه پرسپوليس با استعفاي مايلي كهن موافقت نمي كند.
نماينده  ساوجبلاغ و طالقان در خانه  ملت در ارزيابي از استعفاي مايلي كهن گفت: هيأت مديره باشگاه پرسپوليس مي داند كه ايشان يكي از سرمايه هاي واقعي اين باشگاه است و مايلي كهن در اين مقطع مي تواند كمك بزرگي به باشگاه بكند؛ خود ايشان هم مي داند كه امروز باشگاه به طور جدي به وجود ايشان نياز دارد.
وي افزود: مايلي كهن خود يك پرسپوليسي واقعي است، با پرسپوليس رشد كرده، جلو آمده و خدمات زيادي نيز به پرسپوليس ارائه كرده است.
به گفته نژاد فلاح مايلي كهن خود مي داند كه در اين مقطع باشگاه بيش از هميشه نيازمند به وجود ايشان است.