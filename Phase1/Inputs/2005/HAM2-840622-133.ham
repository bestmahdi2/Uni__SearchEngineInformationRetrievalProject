معاون فني و عمراني شهرداري تهران:
افتتاح تونل رسالت به تاخير افتاد
خبرگزاري مهر: معاون فني و عمراني شهرداري تهران از به تاخير افتادن افتتاح تونل رسالت به دليل ريزش در برخي از قسمت هاي آن خبر داد.
مهندس محمد علي آبادي با اشاره به آماده بهره برداري بودن تونل رسالت، گفت: در آخرين مرحله از پايان كار تونل به مشكلات ريزش برخورديم و همين امر سبب شد كه افتتاح طرح با تاخير مواجه شود.وي ايمن سازي نقاطي از تونل را كه ريزش كرده، علت اصلي براي به تاخير افتادن افتتاح تونل رسالت عنوان كرد و افزود: چون احتمال ريزش تونل باتوجه به استفاده از دستگاه هاي مكانيكي وجود داشت، لذا ادامه كار به صورت دستي صورت خواهد گرفت و همين امر بهره برداري از تونل را به تاخير مي اندازد.
معاون فني و عمراني شهرداري تهران حداكثر زمان مورد نياز براي ايمن سازي نقاط در حال ريزش تونل را بين دو تا سه ماه خواند و تاكيد كرد: تا زماني كه نتوانيم ايمني صد درصد را فراهم نماييم، امكان افتتاح طرح وجود نخواهد داشت.
شايان ذكر است، قرار بود تونل رسالت ظرف روزهاي آتي و حداكثر تا پايان شهريور آماده افتتاح شود كه اين ريزش موجب به تاخير افتادن يكي از عظيم ترين پروژه هاي شهرداري تهران گرديد.
با گشايش تونل رسالت ضمن دوخته شدن غرب به شرق تهران، از بار ترافيك بزرگراه شهيد همت تا 30 درصد كاسته مي شود.