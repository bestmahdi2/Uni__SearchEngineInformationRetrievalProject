هندي ها همچنان مصّر هستند
شبيه سازي يوز ايران
جمعيت يوز در شرايطي نيست كه ما براحتي بتوانيم يك قلاده را هم از حيات وحش خارج كنيم. بهتر است دولت هند فعلا تحقيقاتش را روي يوز آفريقايي انجام بدهد، در صورت موفقيت شايد با هند وارد مذاكره بشويم
معصومه صفايي
حفظ نسل يوزپلنگ آسيايي كه تنها 50 قلاده از آن در سراسر جهان و فقط در گستره محدودي از ايران زيست مي كند به آن سوي مرزها هم كشيده شده است. تمام دنيا به گونه اي در صدد هستند تا نسل زيرگونه آسيايي- سريع ترين دونده دنيا - را حفظ كنند.
ابعاد گسترده علل در خطر انقراض قرار گرفتن يوزپلنگ آسيايي كه حالا به خاطر محدود شدن گستره زيستي اش به ايران، آن را يوزپلنگ ايراني مي نامند، بارها مورد بررسي قرار گرفته است.
تخريب زيستگاه، مهمترين عامل از بين رفتن يوزپلنگ آسيايي و اصلي ترين دليل كاهش جمعيت حيات  وحش در سراسر كره زمين است، بنابراين هميشه در راس تمام راه حل ها، حفاظت و تقويت زيستگاه قرار دارد.
تاكنون كارشناسان زيادي اعم از خارجي و داخلي درباره حفظ نسل يوزپلنگ ايراني بحث و گفت و گو كرده اند و همگي بر يك مسئله اتفاق نظر دارند.
تنها يك راه عملي وجود دارد؛ احيا ي زيستگاه هاي از دست رفته يوز. زيستگاه اصلي  يوزپلنگ مناطق بياباني و استپي است اما به دليل ناامني،به كوه پناه برده است. حالا بايد يوز را در كوه جست و جو كنيم.
كاهش شديد طعمه هاي يوز نيز مسئله ديگري است كه اتفاقا كارشناسان بر اين مسئله نيز اتفاق  نظر دارند! شكار بي رويه به دليل زياد شدن سلاح هاي غيرمجاز در دست مردم و نيز ورود بي حد و حصر دام به مناطق زيستي يوزپلنگ ايران،جمعيت جبير كه در گذشته اصلي ترين طعمه يوز بود را بشدت كاهش داده است. بنابراين افزايش طعمه يوز به عنوان يكي از اركان حفاظت از جمعيت يوز مطرح شده.
آموزش مردم محلي براي جلوگيري از قلع و قمع يوزها به عنوان حيوانات درنده(تصوري اشتباه كه در بين بسياري از مردم رواج دارد)از ديگر مباحثي بود كه البته كم و بيش اقداماتي نيز در اين زمينه صورت گرفته است.
ولي چرا با تمام اين اتفاق نظرها هنوز فكري اساسي به حال يوز ايران نشده است؟ نجات يوز ايران به يك اقدام ضربتي نياز دارد نه به تفكر، اما متاسفانه سالهاست كه همه فقط در تفكرند كه چطور نسل يوز ايران را حفظ كنند.
در اين ميان هم گروهي از محققان هندي كه به قول خودشان روزي يوز آسيايي نمود هويت ملي شان بوده به اين فكر افتاده اند كه به وسيله بيوتكنولوژي شبيه سازي، يوز ايران را به گونه اي نجات دهند، البته آنها بيشتر فكر بازگرداندن يوز به كشورخودشان هستند تا نجات نسل يوز ايران. هر چند كه تاكنون بيشتر نمونه هاي متولد شده از روش شبيه سازي مرده اند، اما آنها اسرار دارند كه اين كار را روي يوزپلنگ آسيايي نيز امتحان كنند و قطعا قرباني اين آزمايش يوزي از جمعيت كوچك موجود در ايران نخواهد بود. البته برخي هم معتقدند كه شبيه سازي اساسا به لحاظ مشكلات اخلاقي كاملا مطرود و گزينه اي غير قابل بررسي است، اما اين يك واقعيت است كه اگر روزي شبيه سازي به انسان كشيده شود چيزي از هويت انساني باقي نخواهد ماند.
هندي ها همچنان مصر هستند كه با به دست آوردن يك يوز زنده، يوزپلنگ آسيايي را شبيه سازي كنند. اين گونه كه روزي پراكندگي وسيعي از هند تا افغانستان، ايران، پاكستان، عراق و حتي تركمنستان داشت حالا فقط در يك كشور جمعيت محدودي از آن باقي مانده است؛ ايران. همه چشم اميدها به ايران است تا شايد يوز آسيايي همانند يوز آفريقايي نسلش ابقا شود. طبق آمار خوشبينانه، تنها 50 قلاده يوز آسيايي در سراسر كره زمين آن هم درمنطقه محدودي در بيابان هاي ايران باقي مانده است.
اما هندي ها درصدد هستند يوز از دست رفته شان را بعد از حدود 50 سال به كشورشان بازگردانند.
دانشمندان و محققان هندي اعلام كرده اند كه نقشه هاي بسيار مهمي براي بازگرداندن يوز آسيايي به كشورشان با استفاده از تكنولوژي شبيه سازي دارند. بيش از نيم قرن است كه نسل يوز آسيايي در هند منقرض شده است.
هندي ها يوز راهويت هند مي دانند، اما متاسفانه يا خوشبختانه در حال حاضر يوزپلنگ آسيايي نماد حيات وحش ايران است.
در اختيار داشتن سلول هاي زنده بدن يك يوز اولين نياز براي شبيه سازي است، بنابراين طبيعي است كه دولت هند به دنبال راهي است تا بتواند به يوز زنده دست پيدا كند، بنابراين سعي مي كند تا به گونه اي با ايران وارد معامله بشود، حتي در ديدار مقامات سياسي كشور.
رئيس جمهور كشورمان آقاي خاتمي در آخرين سفرش به كشور هند در جلسه اي با مقامات اين كشور در مقابل درخواست هندي ها براي زنده گيري يوزپلنگ آسيايي قول مساعد داده اند. البته شايد در رودربايستي مانده باشند، چرا كه تاكنون نه تنها اقدامي در اين زمينه صورت نگرفته، بلكه حتي جنبه رسمي و ابلاغي هم پيدا نكرده است.
مهندس هوشنگ ضيايي، رئيس جديد پروژه پرحرف و حديث يوز مي گويد: «رئيس جمهور در سفرشان به هند قول هايي درباره زنده گيري يوز آسيايي و ارسال آن براي دولت هند داده اند، ولي هنوز رسما چيزي به ما اعلام نشده است و البته ما هم اصولا به دنبال اين موضوع نيستيم.، ولي دولت هند همچنان تلاش مي كند، چنانچه چندي پيش در بخش خبر يكي از شبكه هاي داخلي هند توله يوزي به نمايش درآمد به نام توله يوز آسيايي، اما چيزي درباره چند و چون كار و منبع دسترسي سلول زنده براي اين كار عنوان نشد كه البته به طور كلي در صحت و سقم اين خبر ترديد وجود دارد. البته اگر اصلا به گزينه خروج قاچاقي يك يوز زنده از كشور فكر نكنيم.
اما از آنجا كه دولت هند هنوز به دنبال ايجاد ارتباط با ايران در جهت زنده گيري يك قلاده يوزپلنگ آسيايي از زيستگاه هاي ايران است، مي توان به اين نتيجه رسيد كه قوت سقم خبر منتشر شده بيشتر و بنابراين گزينه قاچاق يوز زنده هم احتمالا حذف است.
رئيس كل مركز باغ وحش هاي هند در اين باره اميدوارانه مي گويد: «تاخير كوچكي در اين تبادل به وجود آمده است، اما ما مطمئن هستيم دولت ايران تعدادي(!)يوز زنده در اختيار ما قرار خواهد داد.
ايران اين را نمي خواهد، چرا كه زنده گيري يك يوز وحشي از طبيعت آن هم در شرايطي كه اين گونه به شدت در معرض خطر انقراض قرار دارد و جمعيت آن به0 5 قلاده هم نمي رسد،خروج حتي يك قلاده، يعني كاهش 2 درصدي جمعيت كل يوز آسيايي در جهان. همين حالا هم دانشمندان و محققان ايراني بشدت نگران گسترش پديده درون آميزي(inbreeding)، به دليل كم بودن جمعيت هستند.درون آميزي اساسا باعث كاهش تنوع ژني و ضعيف شدن ژن ها شده و يكنواختي باعث آسيب پذيري شديد جمعيت گونه در برابر عوامل خارجي و حتي يك بيماري ساده مي شود.
ضيايي مي گويد: «جمعيت يوز در حال حاضر در شرايطي نيست كه ما براحتي بتوانيم يك قلاده را هم از حيات وحش خارج كنيم. بهتر است دولت هند فعلا تحقيقاتش را روي يوز آفريقايي انجام بدهد، در صورت موفقيت شايد با هند وارد مذاكره بشويم.
محققان هندي، وجود يوز آسيايي فقط در ايران را نقطه كوري در اجراي پروژه شان مي دانند، اما دكتر سينگ، سرپرست مركز زيست شناسي سلولي- مولكولي حيدرآباد حق را به ايران مي دهد. او مي گويد: «ايران در اين باره موافقت نخواهد كرد، چرا كه آنها قطعا راضي نمي شوند با خارج كردن يك گونه از كشورشان تنوع ژني و در نتيجه غناي جمعيتي يوزشان را به خطر بيندازند.
بااين روند هندي ها سعي دارند هسته و dna موردنيازشان را از سلول هاي مرده پوست يك يوز استخراج كنند. اما شر علي از انستيتو ملي ايمونولوژي هند، مي گويد: «تلاش براي احيا كردن سلول هاي خفته در استخوان يا پوست يك حيوان مرده فعلا بي نتيجه است. اين كار نياز به دانشي دارد كه متاسفانه هنوز دسترسي به آن وجود ندارد.
اولين شبيه سازي روي گوشتخواران، آگوست سال گذشته توسط محققان آمريكايي روي يك قلاده گربه وحشي انجام گرفته است.
هند برنامه هاي زيادي براي شبيه سازي سريع ترين دونده روي كره زمين يعني يوزپلنگ با هدف معرفي مجدد اين گربه در معرض خطر انقراض به وحش دارد.
هند در تلاش است با تاسيس يك مركز لابراتوار فني براي حفاظت از گونه هاي در معرض خطر انقراض در حيدرآباد، يوز را دوباره به وحش بازگرداند. اين كار قرار است در مدت 5 سال با استفاده از ابزار بيوتكنولوژي انجام بپذيرد. دولت هند براي پروژه شبيه سازي يوز ايراني 50 ميليون روپيه اعتبار در نظر گرفته است و سازمان بيوتكنولوژي، رياست مركزي باغ وحش ها، پارك جانورشناسي نهره و سازمان جنگل هند در اجراي اين طرح با يكديگر به همكاري خواهند پرداخت.
دكتر سينگ، مسئول تيم 14 نفره متخصص و كارآزموده اي كه روي شبيه سازي گونه ها كار مي كنند، مي گويد: «اين طرح يك راه حل اساسي براي حفاظت از گونه هاي وحشي است. محققان آمريكايي تاكنون توانسته اند بيزون هند و پاندا را شبيه سازي كنند. ولي هنوز اين روش در قالب يك اقدام كلان و جدي با ارائه يك راه سيستماتيك و برنامه ريزي شده مطرح نشده است.
واضح است كه شبيه سازي كار راحتي نيست. اما هندي ها مصر هستند رشته هاي سلولي را از مواد ژنتيكي يوز زنده بيرون بكشند.
مسئله شبيه سازي، به عنوان يك راه حل براي نجات گونه هاي در معرض خطر انقراض و حتي بازگرداندن دوباره گونه هاي منقرض شده، در حال حاضر، بحث داغ بسياري از مجامع علمي است. بعضي از دانشمندان معتقدند اگر تلاش براي شبيه سازي گونه هاي در معرض خطر انقراض در جهت صحيح راهبري نشود، ممكن است اصل حفاظت از جانوران را با خطر مواجه كند.
بليندا رايت، از انجمن حفاظت از حيات وحش هند مي گويد: «ما ميليون ها روپيه صرف تلاش براي شبيه سازي يوز و شير آسيايي كرده ايم ولي هنوز معلوم نيست كه اين نمونه ها بعد از شبيه سازي كجا بايد رها سازي شوند. شير آسيايي  همان شيري است(panthera leo persica )كه سالها پيش در كشور ما هم وجود داشت. زيستگاه اصلي اش هم دشت ارژن، واقع در غرب شيراز بود، اما حدود 50 سال پيش به دليل شكار بي رويه نسلش در ايران منقرض شد. ولي جمعيت كوچكي از آن هنوز در جنگل هاي گير واقع در ايالت كيتاور هند زندگي مي كند. شايد روزي با استفاده از اين جمعيت باقي مانده، شير ايراني دوباره به ايران باز گردد.
حتي خانم رايت در اين ميان بهره برداري و گرايش هاي تجاري را مطرح مي كند كه شايد اصل تكيه بر حفظ تنوع زيستي را تحت الشعاع قرار دهد.
شبيه سازي گونه ها توسط هند اين روزها فكر اكثر بيولوژيست ها را به خود مشغول كرده است، حتي گاهي در برخي محافل به شكل فراتر از حفاظت نمود پيدا مي كند.
ولي آيا هندي ها، بالاخره به يوزپلنگ زنده ايراني دست خواهند يافت؟ آيا حتي اگر يوزپلنگ ايران شبيه سازي بشود به درد زندگي در طبيعت وحشي خواهد خورد يا اينكه تنها به يك گونه فانتزي براي نمايش در باغ وحش ها و سيرك ها بدل مي شود؟
شايد اگر هندي ها 5/1 سال زودتر به فكر شبيه سازي يوزپلنگ آسيايي مي افتادند، ماريتا(تنها يوز آسيايي در اسارت كه يك سال و نيم پيش بعد از 9 سال در پارك طبيعت پرديسان تهران مرد)گزينه خوبي برايشان بود.
ماريتا مي  توانست يك منبع قابل دسترسي ژن براي محققان هندي باشد، اما حالا ديگر او وجود ندارد.