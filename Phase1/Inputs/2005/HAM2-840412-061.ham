شرايط اعطاي تسهيلات به جويندگان كار در سال جاري به زودي اعلام مي شود
سقف وام خوداشتغالي به 5 ميليون تومان مي رسد
گروه اقتصادي _ افروز پورهاشمي: دبير شوراي اقتصاد از اعلام شرايط اعطاي تسهيلات به جويندگان كار در سال جاري در آينده اي نزديك خبر داد.
مهدي فيض اخلاقي در اين خصوص گفت: سال گذشته از طريق صندوق حمايت از فرصت هاي شغلي تسهيلاتي به عنوان وام خوداشتغالي در حد 3 ميليون تومان به جويندگان كار اعطا مي شد كه امسال باتوجه به افزايش سرمايه صندوق كه در راستاي توجه دولت به اين بخش انجام گرفته،  براساس مكانيزم طراحي شده درون صندوق، حمايت از فرصت هاي شغلي عملي خواهد شد.
وي تاكيد كرد: به عبارت ديگر دولت امسال مانند سال گذشته تسهيلات به جويندگان كار اعطا نمي كند بلكه پس از تعيين مكانيزم موردنظر اقدام اعطاي فرصت شغلي از طريق ديگري انجام خواهد گرفت.
وي با اشاره به اينكه سقف اعطاي تسهيلات از 3 ميليون تومان سال گذشته به 5 ميليون تومان خواهد رسيد، افزود: باتوجه به تجربه اي كه در برنامه سوم توسعه داشتيم به صرف تسهيلات حمايتي دولت نمي تواند فرصت هاي شغلي پايدار ايجاد كند.
به گفته وي شكل گيري فرصت هاي اشتغال زايي پايدار مستلزم جذب سرمايه مستقيم خارجي در كشور است.
وي در پاسخ به اين پرسش كه سال گذشته دولت چه ميزان سرمايه گذاري خارجي در اين راستا جذب كرده است گفت: پارسال مجوز سرمايه گذاري حدود 5 ميليارد دلاري در كشور صادر شد كه متاسفانه فقط 30 درصد آن(يك ميليون و 500 ميليون دلار)جذب گرديد.