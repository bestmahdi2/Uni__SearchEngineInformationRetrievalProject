برگي از تاريخ
تبعيد آيت الله مدرس
در پي مخالفت هاي مكرر آيت الله مدرس با ديكتاتوري رضاخان پهلوي، به دستور رضاخان، رئيس شهرباني تهران به همراه تعدادي از نيروهاي نظامي به منزل آيت الله مدرس هجوم بردند. پس از ضرب و شتم، ايشان را بدون عمامه، عبا و كفش، از خانه بيرون برده و به ماموران شهرباني مشهد تحويل دادند. آيت الله مدرس، پس از آن به شهر خواف تبعيد شد، تا آنكه پس از نه سال تبعيد، در دهم آذر،1316 توسط دژخيمان رضاخاني به شهادت رسيد.
تصويب لايحه انجمن هاي ايالتي و ولايتي
به موجب لايحه انجمن هاي ايالتي و ولايتي كه در 16 مهر 1341 ش به تصويب هيات دولت رسيد، شرط اسلام و سوگند به قرآن از شرايط انتخاب شوندگان حذف شده بود و به زنان حق راي داده مي شد. هدف از تصويب اين لايحه آزادي زنان نبود بلكه توطئه آمريكا و اسرائيل براي از بين بردن عفت عمومي و ترويج فساد و فحشا در ميان زنان بود. با آگاه شدن علما از اين مصوبه، مخالفت هاي صريحي از جانب آنان به ويژه حضرت امام خميني(ره)اعلام شد و خواهان الغاي سريع اين مصوبه شدند. رژيم در ابتدا قصد مقاومت در برابر جريان هاي مخالف داشت اما زماني كه رژيم، استواري روحانيت و مردم را ديد و علائم قيام عمومي را مشاهده كرد، در دهم آذر همان سال، با تصويب هيات دولت اعلام كرد كه تصويب نامه 16/7/1341 قابل اجرا نيست.
بيانيه امام به سران دول اسلامي
در هشتمين روز از ماه رمضان 1393 ق برابر با 14 مهر 1352 ش، ارتش هاي مستقر در كانال سوئز و ارتفاعات جولان حمله كردند و اين دو منطقه اشغال شده توسط صهيونيست ها را بازپس گرفتند. در اين جنگ كه به نام «جنگ رمضان» موسوم شد شكستن خط بارلو در صحراي سينا به عنوان يكي از افتخارات ارتش مصر ثبت گرديد. دولت عراق با درخواست ايجاد رابطه با ايران، مساله بازكردن جبهه جديدي عليه اسرائيل را مطرح نمود. دولت ايران در اولين عكس العمل خود از درگيري اعراب و اسرائيل صرفا اعلام نگراني كرد. در اين موقعيت، امام خميني در اعلاميه اي به دول و ملل اسلامي، از همگان و خصوصا دول عربي خواستند كه با توكل به خداي متعال و تكيه بر قدرت لايزال، همه قوا و نيروي خويش را بسيج سازند و در اين جهاد مقدس شركت كنند. امام خميني(ره)همچنين در اين پيام از دولت هاي نفت خيز اسلامي خواستند كه از نفت و ديگر امكاناتي كه در اختيار دارند به عنوان حربه عليه اسرائيل و استعمارگران استفاده كنند. از ديدگاه حضرت امام، ملت اسلام به حكم وظيفه انساني و اخوت و طبق موازين عقلي و اسلامي، موظف بودند همه نوع همكاري و فداكاري را در اين راه مبذول دارند.
سقوط يك هلي كوپتر آمريكايي
نيروهاي ايراني در حال گشت زني عادي در منطقه شمالي خليج فارس در اطراف جزيره فارسي بودند كه با تهاجم وحشيانه هلي كوپترهاي آمريكايي روبرو شدند. در جريان حمله به اين قايق ها، 3 قايق به شدت آسيب ديد و قايق چهارم موفق به ترك محل درگيري شد.
همچنين دو تن از رزمندگان سپاهي شهيد، يك تن به شدت زخمي و شش تن ديگر ربوده شدند. در جريان اين درگيري، يك هلي كوپتر آمريكايي هدف موشك استينگر شليك شده از قايق هاي ايراني قرار گرفت وسرنگون شد. وزير جنگ آمريكا اين عمل نيروهاي امريكايي را دفاع از خود ناميد ولي در واقع آمريكا با اين عمل خود،  رسما اعلام جنگ نمود.