هنر زنده ماندن
تغذيه از طبيعت
محمد رضا محمدي- طبيعت گردان همه، اين جمله را در ذهن خود حك مي كنند كه طبيعت، هرگز قابل پيش بيني نيست؛ چه به لحاظ شرايط آب و هوايي و چه به منظور تماشاي پرندگان و حيات وحش. يكي ديگر از ملزومات سفر در طبيعت، به همراه داشتن غذاست. البته لازم نيست كه كوله خود را با پركردن غذا سنگين كنيد، بلكه غذاهاي كم حجم و پركالري همراه خوب شما در سفر است، اما وقتي گم شده ايد يا در وضعيت خطرناكي قرار گرفته ايد دست به فعاليتي نزنيد كه انرژي شما بيهوده مصرف شود، بلكه فقط كارهاي ضروري را با دقت و تامل زياد انجام دهيد تا انرژي شما در عضلات بسرعت تخليه نشود و بتوانيد با مقدار آذوقه اي كه به همراه داريد، چند روز بيشتر دوام بياوريد. هميشه به اندازه چند روز با خود آب ببريد. اگرچه آب باران، يخ و برف در فصل پاييز و زمستان از منابع خوب آبي هستند، اما نبايد فراموش كرد كه هميشه اين منابع در دسترس نيستند. يك بطري كوچك و يك لوله پلاستيكي را در كوله خود جاسازي كنيد تا در مواقع ضروري با مكيدن آب مانده در چاله ها و ريختن آن در بطري، مقداري آب براي نوشيدن تهيه كنيد. در صورت امكان قبل از مصرف آب را بجوشانيد؛ البته در مواقعي كه آب به ميزان كافي در دسترس شماست تا مي توانيد آب بنوشيد؛ كم آب نوشيدن در طبيعت هيچ افتخاري ندارد. يك بسته شكلات، مقداري گردو و خرما را حتما در كنار ساير مواد غذايي خود قرار دهيد. در طبيعت مواد غذايي زيادي وجود دارد كه اگر ديد خود را عوض كنيد خيلي هم خوشمزه هستند؛ به طور مثال گياه قاصدك بوته اي خوراكي ست كه گرسنگي را رفع مي كند. به خاطر داشته باشيد هر چيزي كه پرندگان و حيوانات مي خورند از لحاظ غذايي سالم و قابل خوردن است. اگر در مورد قارچ ها اطلاعي نداريد از خوردن آنها صرفنظر كنيد.
تفنگ و لوازم ماهيگيري براي تهيه غذا در طبيعت ابزار بسيار مناسبي  هستند. در صورتي كه هيچ  يك از اين لوازم را نداشتيد، مي توانيد با ساختن تله، دام و تور و حتي با استفاده از نيزه اي كه خود ساخته ايد به دنبال تهيه غذا برويد. گوشت و ماهي را حتي  المقدور به صورت پخته مصرف كنيد و از خوردن شكار، ماهي و پرندگاني كه نمي دانيد به چه دليل مرده اند اجتناب كنيد. شما مي توانيد از گياهان خوراكي متعددي از جمله زرشك، تمشك، بادام كوهي، انواع غلات و حتي ريشه گياهان براي رفع گرسنگي استفاده كنيد. در فصول سرد سال گونه هاي مختلف خزندگان اعم از سوسمارها، مارمولك ها و مارها به خواب زمستاني مي روند. با جا به جا كردن سنگ ها، در زير آنها مي توانيد منابع غذايي فراواني پيدا كنيد. براي خوردن خزندگان، شكم آنها را خالي كنيد و آنها را با پوست بپزيد. اما به ياد داشته باشيد كه ما تنها و تنها براي نجات جان خود در طبيعت مجاز به اينگونه برداشت ها از آن هستيم.