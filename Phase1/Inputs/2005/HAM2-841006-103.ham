تامي فلو از آنفلوانزاي پرندگان شكست خورد
گروه دانش و فن آوري- مرتضي اسلام زاده: گويا آنفلوانزاي پرندگان دست بردار نيست و مي خواهد به كشتار خود ادامه دهد چرا كه آزمايشگاه سازمان بهداشت جهاني در هنگ كنگ مرگ دو نفر ديگر را به علت مبتلا شدن به آنفلوانزاي پرندگان در اندونزي تأييد كرد. مقامات سازمان بهداشت جهاني مي گويند اين دو نفر بر اثر ابتلا به ويروس h5n1 جان خود را از دست داده اند. بدين ترتيب تعداد كشته شدگان بر اثر اين بيماري در كشور اندونزي به 11 تن رسيد.در همين حال در گزارشي كه در روز پنجشنبه در يكي از معتبرترين مجلات پزشكي دنيا، مجله پزشكي نيوانگلند به چاپ رسيده حكايت از آن دارد كه دو نفري كه چندي پيش در ويتنام به علت آنفلوانزاي پرندگان درگذشتند به اين خاطر بوده كه اين بيماري در برابر داروي ضد ويروس تامي فلو مقاوم شده است.
پزشكان در شهر هوشي مين در ويتنام مي گويند مادري و دخترش با وجود مصرف مقدار توصيه شده از داروي تامي فلو در مراحل اوليه ابتلا به بيماري، جان خود را از دست دادند. از نظر برخي متخصصين بهداشت يافته هاي تازه زنگ خطر است چرا كه در حال حاضر آلترناتيوهاي خيلي كمي براي مقابله با اين ويروس وجود دارد و تامي فلو داروي برگزيده جهت مقابله با اين بيماري چندان كار ساز نيست. از سال 2003 آنفلوانزاي مرغي بيش از 70 نفر را در آسيا به آغوش مرگ رهسپار نموده است.
منبع: رويترز