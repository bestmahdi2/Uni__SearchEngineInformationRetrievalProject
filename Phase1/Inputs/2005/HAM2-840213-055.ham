در صورت شركت در طرح ازدواج
سربازها به مشهد اعزام مي شوند
گروه اجتماعي: براساس نظرسنجي سازمان ملي جوانان 66 درصد از جوانان مخالف زمان طولاني سربازي هستند. اين سازمان با همكاري دفتر نمايندگي ولي فقيه در ستاد مشترك سپاه براي هشت هزار سرباز، درجه دار و افسر جوان وظيفه سپاه مهارت زندگي و ازدواج را آموزش مي دهند.
در مراسم افتتاح كارگاه آموزشي مهارت هاي زندگي و ازدواج كه در ستاد مشترك سپاه پاسداران انقلاب اسلامي برگزار شد. رحيم عبادي رئيس سازمان ملي جوانان هدف هاي اين آموزش را ضرورت ارتقاي آگاهي هاي جوانان و مهارت هاي زندگي با تكيه بر مباني اعتقادي و فرهنگي،آشنايي با ملاك هاي ازدواج سالم، شناخت تفاوت هاي روانشناختي زن و مرد، مهارت هاي زندگي، مقابله با فشار هاي رواني، حل مسأله و تصميم گيري و مهارت هاي زندگي مشترك به ويژه در مراكز نظامي دانست و گفت: آموزش و ارتقاي سطح دانش جوانان به ويژه سربازان براي آمادگي زندگي مشترك در مهارت هاي زناشويي، آنان را نسبت به امر ازدواج سوق خواهد داد و مانع فروپاشي زندگي آنان مي شود.مشاور رئيس جمهور در بخش ديگري از سخنان خود با اهميت دانستن ضرورت تغييرات در قانون نظام وظيفه و استفاده بهينه از ايام خدمت نظام وظيفه با استناد به تحقيقات ميداني صورت گرفته گفت: طبق نظرسنجي سازمان ملي جوانان 66% جوانان مخالف زمان طولاني سربازي هستند و معتقدند كه در طول خدمت سربازي از مهارت هاي فني و تخصصي آنها استفاده نمي شود و اين در حالي است كه 6/61 درصد از جوانان مخالف حذف خدمت سربازي مي باشند و دليل آن را به خطر انداختن استقلال كشور مي دانند 48% جوانان معتقدند در طول خدمت سربازي به دليل دوري از خانواده دچار مشكلات عاطفي مي شوند با اين حال 73% جوانان معتقدند كه خدمت سربازي آنها را آماده پذيرش مسئوليت هاي بزرگ در سنين بالاتر مي كند. عبادي اظهار داشت سازمان ملي جوانان با تصويب سند ساماندهي ازدواج جوانان در شوراي عالي جوانان و هيأت دولت اقدامات جامعي از جمله توسعه آموزش مهارت هاي زندگي با تكيه بر امر ازدواج با همكاري بيش از 1000 مركز مشاوره در كشور را آغاز نموده است.رئيس سازمان ملي جوانان در پايان اظهار داشت: كه اولين گروه سرباز هايي كه با شركت در اين طرح ازدواج كنند توسط سازمان ملي جوانان به مشهد مقدس اعزام مي شوند.همچنين سردار كارگر، معاون وظيفه عمومي ناجا افزود: سربازي مانع ازدواج نيست و براي افراد متاهل، همچون گذشته مساعدت  هايي در نظر گرفته مي  شود.برخي صحبت  هاي مطرح شده از سوي مجلس و سازمان ملي جوانان، ارائه طرح هايي است كه اجراي آنها مشخص نيست و نه تنها به جوانان كمك نمي  كند، بلكه موجب انحراف آنها نيز مي  شود.