كاهش هزينه هاي بيمه تأمين اجتماعي منجر به اشتغالزايي نمي شود
گروه اجتماعي: مشاور ارشد وزير رفاه و تأمين اجتماعي در واكنش به مصوبه شوراي عالي اشتغال در خصوص كاهش هزينه هاي بيمه تامين اجتماعي، با تاكيد بر اين كه اين امر منجر به اشتغالزايي نمي شود، گفت: ايجاد اشتغال، سرمايه گذاري مي طلبد، ضمن آن كه منابع بايد در جهت مناسب به كار گرفته شوند. رزاق صادق با اشاره به تصويب كاهش هزينه هاي بيمه تامين اجتماعي به منظور افزايش اشتغال رسمي و كاهش اشتغال غيررسمي، افزود: اگر دولت به اين نتيجه برسد كه با كاهش هزينه هاي تأمين اجتماعي امكان كاهش قيمت تمام شده كالا و خدمات و يا افزايش اشتغال وجود دارد، هدف خوبي است و مي تواند مورد استقبال قرار گيرد، ولي تجربه تاريخي كشور و دنيا نشان مي دهد كه هزينه هاي بيمه تأمين اجتماعي نقش چنداني در قيمت تمام شده كالا و خدمات بازي نمي كند. به گزارش ايسنا، وي تصريح كرد: كاهش هزينه هاي تامين اجتماعي در پنج دوره در كشور آزمايش شد كه يكي از مهمترين آنها طرح ضربتي اشتغال بود و در آن قانون كار حذف و هزينه تامين اجتماعي از دوش كارفرما برداشته شد. رزاق صادق خاطرنشان كرد: اگر طرح ضربتي اشتغال به اشتغال منجر شده، طرحهاي مشابه نيز همين پيامد را به دنبال خواهند داشت!
صادق افزود: حذف و يا كاهش سهم حق بيمه كارفرما و كارگر و يا پرداخت تمامي سهم حق بيمه از سوي دولت براي اشتغالزايي حرف جديدي نيست و از ابتداي انقلاب مطرح و ميلياردها تومان براي آن هزينه شده است، ولي وضعيت كنوني اشتغال را همه شاهدند.