سايه روشن اقتصاد
سالانه 700 هزار نفر به متقاضيان كار در ايران اضافه مي شوند
مهر: صندوق بين المللي پول با تحليل نيروي كار ايران، پيش بيني كرد طي برنامه پنج ساله چهارم، هرسال 700 هزار نفر به نيروي كار ايران، اضافه شود.
به گزارش صندوق بين المللي پول، نيروي كار ايران طي برنامه پنج ساله دوم، سالانه رشدي معادل 3/3 درصد خواهد داشت.بر اساس اين گزارش، رشد جمعيت نيروي كار ايران در اواخر دهه 1990 برابر با 5/3 درصد و طي پنج سال گذشته و در فاصله سالهاي 2000 تا 2004 برابر با 3 درصد بوده است.اين گزارش مي افزايد: طبق آمارهاي رسمي اعلام شده، دولت ايران در تحقق هدف ايجاد سالانه 760 هزار شغل جديد در سال در برنامه پنج ساله سوم منتهي به مارس 2005 تا حدود زيادي موفق بوده است.بر پايه همين گزارش، صندوق بين المللي پول به تفاوت آمارهاي رسمي ارائه شده درباره نرخ بيكاري در ايران اشاره كرده و مي افزايد: در حالي كه مركز آمار ايران نرخ بيكاري را 2/11 درصد اعلام كرده است، بانك مركزي ايران نرخ بيكاري را بالاتر از اين رقم اعلام مي كند.با اين وجود تحليلگران داخلي معتقدند كه نرخ واقعي بيكاري در ايران بيش از اين رقم است.اين افراد همچنين تاكيد مي كنند كه نرخ بيكاري در ميان افراد زير 25 ساله بسيار بالاتر از نرخ بيكاري كلي در ايران است.
دومين كنفرانس بين المللي مديريت كيفيت در تهران برگزار مي شود
دومين كنفرانس بين المللي مديريت كيفيت فراگير و تجارت جهاني از 15 تا 16 آبان ماه سال جاري در تهران برگزار مي شود.به گزارش خبرنگار ما اين كنفرانس با حمايت سازمانهاي ملي و بين المللي و نمايندگاني از كشورهاي آلمان، ايتاليا، كانادا، انگلستان، چين و غيره و با شعار كيفيت راه پايداري در تجارت جهاني در آستانه روز ملي كيفيت در ايران و اكثر كشورهاي جهان در محل اجلاس سران كشورهاي اسلامي در تهران برپا مي شود.اهداف اين كنفرانس، آشنايي مديران ارشد و مياني كشور با آخرين پديده ها و دستاوردها و ابزارهاي نوين مديريتي و اقتصادي، آماده سازي مديران تصميم ساز كشور براي رسيدن به شاخص ها و معيارهاي جهاني و توسعه رويكرد حضور در تجارت جهاني، افزايش كيفيت محصولات و خدمات، فرآيندها و منابع انساني اعلام شده است.
اختلاف 450 هزار تني در آمار گمرك و وزارت صنايع در مورد صادرات سيمان
گروه اقتصادي: در شرايطي كه گمرك جمهوري اسلامي ايران خبر از صدور 145 هزار و 907 تن سيمان طي سه ماهه اول امسال مي دهد، هدايت الله آقايي معاون وزير صنايع و معادن اين رقم را در مدت فوق معادل 600 هزار تن عنوان مي كند.مهندس احمد قاسمي مدير كل دفتر صادرات وزارتخانه فوق نيز چندي پيش رقم صادرات سيمان طي دوره فوق را حدود 150 هزار تن به ارزش 85 ميليون دلار اعلام كرده بود.وي در گفتگوي اخيرش با ايسنا اظهار كرده است هيچ مرجعي نمي تواند مانع صدور كالا از جمله سيمان به خارج شود. وزير صنايع و معادن هم چندي قبل از عدم موافقت وزارت صنايع با ممنوعيت صادرات سيمان خبر داده بود.اين در حاليست كه جلال صفارزاده دبير انجمن صنفي كارفرمايان صنعت سيمان اخيرا اعلام كرده است صادرات سيمان از 20 روز قبل براساس تصميم اين انجمن متوقف شده و تا 2 ماه آينده با متعادل تر شدن قيمت داخلي سيمان دوباره از سر گرفته خواهد شد.