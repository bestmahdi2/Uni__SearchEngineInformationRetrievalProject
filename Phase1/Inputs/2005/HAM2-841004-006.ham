كوتاه
دو سال سربازي
نيروي عظيم سربازان كه بخش مهمي از فعاليت هاي نيروهاي مسلح كشور را به دوش مي كشند، پس از سالها انتظار، با اختصاص روزي در هفته دفاع مقدس به نام سرباز، مورد قدرداني قرار مي گيرند.
هدف از نقد اين مسئله، يادآوري نقش افتخارآميز سربازان ايران در تاريخ كشور نيست، چرا كه اين موضوع روشن تر از آن است كه با اين بهانه بدان پرداخته شود.
امروز، خدمت سربازي نيز در كنار كنكور، بيكاري، ازدواج و... دغدغه جوانان پسر كشور ما شده است. سربازي در ميان كشورهاي جهان موضوع فراگيري است و بسياري از كشورها از اين روش براي تشكيل قواي نظامي خود استفاده مي كنند. اين دوره، علاوه بر آمادگي دفاعي كشور، بر آموزش جوانان و جامعه پذيري آنها تاثير دارد، ولي توجه به يك مسئله مهم نيز ضروري است؛ اينكه اگر شرايط اجتماعي و امنيت فكري در اين دوره براي سربازان فراهم نباشد، تعامل جوانان و محيط خدمت يكطرفه بوده و به احساس، قوه تعقل و ادراك آنها بهايي داده نشود، جوانان ديگر انگيزه اي براي خدمت نخواهند داشت.
افزايش طول دوران تحصيل و به تاخير افتادن سن ازدواج و زندگي مستقل كه گاه تا سن بالاي 27 سال مي رسد، از ديگر مسائل مربوط به خدمت سربازي است.
وجود برخي از مشكلات از اين قبيل، باعث شده تا استرس و اضطراب و ترس در بين آن دسته از پسراني كه به سن مشمولي رسيده اند، حاكم شده و براي فرار از اين ترس، به راهكارهاي مختلفي چون طول دادن سنوات تحصيلي، معافيت پزشكي(كاهش وزن، وانمود كردن به داشتن بيماري رواني)، كفالت، ادامه تحصيل با مخارج بالا در خارج از كشور يا فرار از خدمت سربازي روي بياورند.
به رغم داشتن قدمت ده ها ساله خدمت سربازي در ايران و ارائه و رد طرح هاي گوناگوني طي اين مدت مانند حراج و خريد خدمت سربازي، طرح كاهش دوره خدمت سربازي، معافيت پزشكي، معافيت تحصيلي و... كه به تبع آن در برخي موارد مشكلاتي به وجود آمده و اين طرح ها حذف يا تغيير كرده است - به عنوان مثال حذف طرح فروش خدمت يا تغيير قانون معافيت وزن از جمله اينهاست - اما لزوم رويكرد جديد و تغيير نگرش به خدمت سربازي در اين مقطع زماني با در نظر گرفتن نياز كشور به نيروي جوان و فداكار براي حفظ امنيت از يك سو و استفاده بهينه از اين نيرو با فراهم كردن شرايط و زمينه لازم براي ارائه خدمات مفيد ايشان از سوي ديگر احساس مي شود. اگر اندكي در مسائل و مشكلات اين قشر خدمتگزار همچون ساير اقشار زحمتكش دانشجو، معلم، كارمند، كارگر و... دقيق شويم، خواهيم ديد كه بر خلاف دوران انقلاب و دفاع مقدس سربازان با شأن و منزلت خود در جامعه فاصله دارند و احياي آن عزم و نگرش و فرهنگ جديدي را مي طلبد.
بهره برداري از نيروي عظيم انساني، استفاده از تخصص افراد، شناسايي و شكوفايي استعدادهاي جوانان، كاراتر شدن نظام سربازي، عادلانه هزينه كردن و افزايش تسهيلات دريافتي سربازان، توجه به سهم هر خانواده در تامين امنيت و جلوگيري از به خطر افتادن استقلال كشور و جان و مال و نواميس همنوع، احترام به شخصيت سرباز و حفظ جايگاه اجتماعي او، هدفمند و هوشمند نگاه كردن به خدمت سربازي(نه فقط صرفا جمع كردن يك اجتماع و صرف هزينه و وقت)، كاهش زمان خدمت، استفاده از نيروهاي بومي در استان ها و شهرستان ها، تسهيلات براي سربازان متاهل، آگاه سازي صحيح پيش از خدمت و... مي تواند دوران خدمت سربازي را به مهمترين اوقات عمر جوانان تبديل كند و حتي ورود به دوره خدمت سربازي همچون ورود به دانشگاه به صورت داوطلبانه درآيد.
ارائه تعريف جديد از سرباز و خدمت سربازي، ارتقاي رشد مباني علمي، فرهنگي، تربيتي، اجتماعي و ورزشي سربازان، افزايش مهارت هاي فني وشغلي سربازان، كرامت و عزت بخشيدن به شخصيت سربازان، ايجاد ساز و كار سازماني بهينه براي سامانه خدمتي كاركنان وظيفه در سپاه، حذف مشاغل دون، شأن سربازي، اقدام در جهت اصلاح و تحول در سامانه هاي خدمت سربازي همچون جذب، نظام آموزش، نظام سازماندهي و بكارگيري، نظام ذخيره و احتياط، نظام معافيت ها و نظام تربيت از مهمترين برنامه هاي اساسي براي بهبود و افزايش كارايي خدمت سربازي است.
ناوسالار يكم پاسدار عبدالرضا خداكرمي، رئيس اداره سرباز ستادمشترك سپاه در آستانه روز سرباز، خبر از رويكرد جديد به خدمت سربازي در سپاه داد و گفت: جهت بهبود وضعيت نظام وظيفه و متناسب بودن خدمت سربازي با نظام اسلامي و انقلابي، مباني رويكرد جديد به خدمت سربازي در سپاه با مطالعات ميداني و نرم افزاري صورت گرفته و فاز اول اين رويكرد جديد با موفقيت انجام شده است.
وي تصريح كرد: در رويكرد جديد به دنبال تعريف نو و نگاه نو به سربازي هستيم. در اين نگرش به سرباز به عنوان يك فرد جوان، با نشاط، متدين، شجاع، باغيرت، سودمند، علاقه مند به ميهن و پاسداري از ارزش ها نگاه مي شود و به گونه اي برنامه ريزي مي شود كه سرباز به عنوان فردي مفيد در كنار ديگر عضويت هاي سپاه به فعاليت بپردازد.