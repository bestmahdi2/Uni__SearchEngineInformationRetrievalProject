بمبي به نام ايدز
محمد مطلق
افزايش ده برابري  ايدز طي شش سال گذشته خبر نگران كننده اي بود كه در اولين روز از ماه جاري روي تلكس هاي خبري قرار گرفت. با  اين وجود هنوز كارشناسان از آن به عنوان يك بحران اجتماعي ياد نمي كنند، زيرا با وجود سقوط چند ده پله اي در ميان كشور هاي جهان، هنوز 163 كشور درگير با  ايدز جلوتر از ما  ايستاده اند. ايران تاكنون در ميان 209 كشور رتبه 206 را به خود اختصاص داده بود كه متاسفانه يكباره روي سكوي 164 قرار گرفت. به علاوه از جمله دلايل ديگر غير بحراني بودن  ايدز در جامعه  ايران، نسبت اندك جمعيت  ايدزي هاي كشور به كل جمعيت است كه جامعه شناسان آن را پديده اي غير بحراني تعريف مي كنند، اما هيچ يك از  اين دلايل و حتي دلايل ديگر مانع از آن نمي شود كه در مورد  ايدز هشدار ندهيم و راه هاي پيشگيري يا شكل شيوع آن را واشكافي نكنيم، چرا كه  ايدز مانند بمب ساعتي عمل مي كند؛ بمبي كه اگر خنثي نشود در آينده گورستان هاي بزرگي طراحي خواهد كرد.
آمارها چه مي گويند
براساس آمارهاي رسمي تا سال گذشته 37 ميليون و 200 هزار نفر ايدزي در سراسر جهان وجود داشت كه  اين رقم اكنون به 42 ميليون نفر رسيده است. به عبارت ديگر در حال حاضر جمعيتي برابر با يك سوم جمعيت  ايران در جهان حامل ويروس اچ .آي. وي هستند كه بيش از دو سوم  اين تعداد در كشورهاي جنوب صحراي آفريقا ساكنند.
منابع مطلع مي گويند هر روز 14 هزار نفر در كشورهاي مختلف آلوده به  ايدز مي شوند كه در نوع خود آمار تكان دهنده اي ست. بنا به تازه ترين اظهار نظر مسئولان امر، جمعيت آلوده شدگان به ويروس اچ. آي. وي مثبت11،هزار و 930 نفراست كه از  اين تعداد، بيماري 539 نفر بروز پيدا كرده است به نقل از دكتر صداقت- رئيس اداره  ايدز مركز مديريت بيماري هاي وزارت بهداشت- تا كنون يكهزار و 377 نفر بر اثر ابتلا به  ايدز جان خود را از دست داده اند كه علت آلودگي 5/61 درصد آنها اعتياد تزريقي بوده است. بنابراين هنوز اعتياد تزريقي در  ايران مهمترين عامل ابتلا به شمار مي آيد كه متاسفانه با عامل دوم، يعني رفتارهاي جنسي نادرست و پرخطر در حال جابجايي ست.
دكتر صداقت در مورد آمارهاي ديگر مي گويد:
بالا ترين رده سني مبتلايان به اچ.آي. وي مثبت با 2/42 درصد مربوط به گروه سني 25 تا 34 سال و 2/30 درصد مربوط به گروه سني 35 تا 44 سال است.
به نقل از مسئول دفتر آسيب هاي اجتماعي سازمان بهزيستي نيز هر ساله 15 درصد بر آمار آسيب هاي اجتماعي افزوده مي شود كه در  اين ميان ابتلا به  ايدز از طريق تزريق مواد مخدر با 61درصد، اولين اولويت را به خود اختصاص داده است. بنابر اين اگرچه براساس تعاريف جامعه شناسانه هنوز مسئله  ايدز در كشور ما به يك بحران تبديل نشده، اما زنگ خطر آن به صدا درآمده است.
ايدز در كمين جوانان
بستر هاي اجتماعي ابتلا به  ايدز همچون مهاجرت، قاچاق و... اگر چه اندكي با عوامل ابتلا به آن متفاوت است، اما در هرصورت تفاوتي نمي كند، چرا كه جوانان اولين و آسيب پذير ترين قشر در برابر  ايدز هستند.  اين موضوع را نه تنها آمار منتشر شده در  ايران، بلكه آمار هاي جهاني هم به اثبات رسانده است.
موضوع ديگر  اينكه زنان با وجود آنكه به نسبت مردان رفتارهاي پرخطر كمتري دارند، اما آمار اعتياد تزريقي در ميان آنها بسيار پايين است و پس از ازدواج به نسبت شوهران بيشتر مراقب رفتارهايشان هستند و حتي به نسبت آنها كمتر به مسافرت هاي طولاني مي روند و.... اما متاسفانه در سراسر دنيا از آنها به عنوان قربانيان خاموش نام برده مي شود؛ قربانياني كه اغلب از شوهران خود ويروس
اچ.آي. وي را هديه مي گيرند و دم نمي زنند.
بنا به آمارهاي جهاني از سال 1985 تا كنون جمعيت قربانيان خاموش به48 درصد رسيده كه بسيار تاثر برانگيز است. دكتر يگانه - رئيس انجمن مبارزه با آسيب هاي رفتاري- در مورد نسبت جنسيتي  ايدز در  ايران مي گويد: هنوز طريق ابتلا به  ايدز در كشور به سمت روابط جنسي خارج از خانه تغيير نكرده است، چرا كه 95 درصد  ايدزي ها را مردان تشكيل مي دهند و  اين نشان دهنده شروع نشدن چرخه از طريق ابتلا به روابط جنسي ست، اما بايد دانست كه هيچ اطميناني به تغيير جهت وجود ندارد، چنانچه بيماري هاي جنسي طي شش سال گذشته 10 برابر شده است.
حرف زدن از  ايدز با هر رويكردي، راه رفتن برلبه تيغ است، در  اين زمينه نه مي توان اميدواري داد و نه مي توان نااميد كرد، نه مي توان از اطلاع رساني چشم پوشيد و نه مي توان به فيلترينگ پرداخت. شايد همين وضعيت باعث شده كه مسئولان حتي در مورد ارايه آمار جمعيت  ايدزي هاي هر استان به تفكيك، دم نزنند، زيرا به اعتقاد كارشناسان بيان چنين آماري باعث خواهد شد برخي از مناطق مضطرب و برخي از مناطق كشور بيهوده احساس امنيت كنند. به آنها حق مي دهيم، اما از  اين نكته نيز نبايد غافل بود كه به هر طريق ممكن اطلاعات لازم بايد در اختيار زنان و جوانان قرار گيرد تا بحران هاي جهاني در  ايران به تصوير كشيده نشود؛ بحراني كه كوفي عنان- دبير كل سازمان ملل- را  اينگونه به سخن وا مي دارد: زنان فقير به دليل ابتلا به  ايدز كم كم امنيت اقتصادي خود را بيش از پيش از دست مي دهند و غالبا از حقوق مسكن، ارث و حتي خدمات بهداشتي مناسب محروم مي شوند. در مناطق روستايي  ايدز موجب از بين رفتن نظام هايي شده است كه طي قرن ها در زمان خشكسالي و قحطي به زنان براي حل مشكلاتي نظير تغذيه خانواده هايشان كمك مي كرد. در نتيجه  اين امر باعث از هم پاشيدگي خانواده ها، مهاجرت و نهايتا افزايش خطر آلودگي به ويروس اچ.آي. وي شده است.  ايدز، دختران را به علت مراقبت از اقوام بيمار، كمك براي حمايت از خانواده يا فرار از خانه مجبور به ترك تحصيل مي كند و درنتيجه آنها را به ژرفناي فقر سقوط مي دهد و فرزندان آنان كمتر شانس رفتن به مدرسه را دارند و امكان  اينكه بيشتر به  اين بيماري آلوده شوند وجود دارد، بنابر اين جوامع چندين برابر هزينه بيشتري براي تاثير تخريب  ايدز بر زنان مي پردازد.
وي در جاي ديگري عنوان كرده است: تمام هزينه هاي جهاني براي مبارزه با  ايدز تقريبا صرف تامين دارو مي شود كه با  اين وجود هنوز  اين بيماري در حال گسترش است.
دكتر مينا معتمدي هروي در زمينه گسترش  ايدز در ميان زنان  ايران گفته است: در كشور ما نسبت مبتلايان زن و مرد در مقايسه با گذشته تغيير محسوسي نكرده و مردان همچنان 95 درصد از مبتلايان را به خود اختصاص داده اند، اما در آينده به سمت تغيير  اين نسبت ها و افزايش شمار زنان مبتلا حركت خواهيم كرد. در حال حاضر متاسفانه 70 درصد از زنان مبتلا به  ايدز در  ايران از طريق همسران خود آلوده شده اند.
آمار جالب
اجازه دهيد در پايان به آمار جالبي كه بتازگي انتشار يافته اشاره كنيم. خسرو منصوريان مدير انجمن حمايت و ياري آسيب ديدگان اجتماعي با تجزيه و تحليل دستاورد هاي سه ساله خط احياي ارزش ها عنوان مي كند: از ميان تماس گيرندگان 71 درصد خانم ها و 29 درصد آقايان بوده اند، همچنين بيشترين گروه سني تماس گيرندگان با  اين خط 49 درصد 21 تا 30 سال سن داشتند كه 49درصد آنها صبح تماس گرفته اند.
همچنين 56 درصد تماس گيرندگان متاهل و 35درصد مجرد بودند و بيش از 80 درصد داراي تحصيلات بالاي ديپلم و 24 درصد داراي تحصيلات دانشگاهي هستند.
27 درصد تماس گيرندگان با خط احيا در طول شهريور سال 81 تا شهريور امسال، مبتلا به  ايدز يا مشكوك به  ايدز بوده يا سوالي در اين رابطه داشته اند.
16درصد از تماس گيرندگان داراي مشكلات خانوادگي، 4 درصد داراي داراي مشكلات جنسي، 6 درصد به دليل مشاوره ازدواج، 5 درصد مشكلات ارتباطي و 2 درصد به دليل همسر آزاري تماس گرفته اند.
جالب آنكه 84 درصد تماس گيرندگان از تهران و 16 درصد از شهرستان يا خارج از كشور بوده اند و در انتها  اينكه 46 درصد خانه دار و 17 درصد داراي شغل آزاد بوده اند.