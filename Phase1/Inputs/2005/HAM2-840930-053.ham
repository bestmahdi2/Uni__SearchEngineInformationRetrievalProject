همزمان با سالگرد زلزله بم برگزار مي شود
دومين دوره اعطاي «تنديس فداكاري» به دانشجويان
گره علمي فرهنگي: همزمان با سالگرد زلزله بم، دومين دوره اعطاي «تنديس فداكاري» به دانشجويان، پنجم دي ماه با همت جهاد دانشگاهي واحد تهران برگزار مي شود.
جمال رحيميان معاون فرهنگي جهاد دانشگاهي واحد تهران، با اعلام اين خبر، درباره اهداف اين طرح، گفت: ترويج فرهنگ فداكاري، شجاعت و نوع دوستي در بين دانشجويان و احيا و بسط ارزش هاي الهي - انساني در جامعه به ويژه جامعه دانشجويي از جمله اهداف برگزاري اين طرح است. به گزارش ايسنا، وي با بيان اينكه نخستين دوره اين طرح تنها به دانشجويان فداكار در زلزله بم اختصاص داشت و اين دوره طرح به صورت عام برگزار مي شود، افزود: تشويق و ترغيب دانشجويان به شركت در فعاليت هاي امدادي و امور خيريه و احيا و تقويت روحيه ميهن دوستي و دفاع از تماميت ارضي كشور از جمله ديگر اهداف برگزاري اين طرح است.
دبير طرح اعطاي «تنديس فداكاري» به دانشجويان با اعلام اينكه 14 نفر از دانشجويان فعال در زمينه هاي امداد و نجات، خيريه و امور دفاعي تنديس فداكاري و چهل نفر ديگر لوح تقدير دريافت خواهند كرد، گفت: امداد رساني به انسان هاي نيازمند كه بر اثر سيل، زلزله، طوفان و ساير بلاياي طبيعي در معرض خطر قرار گرفته اند، انجام فعاليت موثر در تاسيس مراكز و موسسه خيريه و يا عضويت فعال در آنها و شركت فعال در طرحهاي سازندگي(عمراني، فرهنگي و علمي)در مناطق محروم و حضور در دفاع از تماميت ارضي كشور از جمله مصاديق فداكاري در اين طرح بوده است. رحيميان در اين باره افزود: در اين دوره بنياد شهيد و امور ايثارگران در زمينه دفاع مقدس، سازمان جوانان هلال احمر در زمينه امداد و نجات در حوادث سوانح و بلاياي طبيعي، وزارت جهاد كشاورزي در زمينه سازندگي در مناطق محروم، وزارت بهداشت در زمينه امور درماني و بهداشتي، وزارت علوم در زمينه عضويت فعال در موسسات خيريه دانشجويي و اردوهاي سازندگي، سازمان بهزيستي كشور و كميته امداد امام خميني(ره)در زمينه عضويت فعال در موسسات خيريه و ارايه كمكهاي مادي و معنوي و دبيرخانه طرح در محل معاونت فرهنگي جهاد دانشگاهي واحد تهران در موارد خاص مانند اهداي خون، عضو و مواردي از اين قبيل جزو سازمانهاي معرفي كننده دانشجويان فداكار هستند كه سهميه هر يك در بخش تنديس دو دانشجو و در بخش تقدير پنج دانشجو مي باشد. معاون فرهنگي جهاد  انشگاهي واحد تهران در پايان تقدير از سه تشكل غيردولتي دانشجويي فعال در اين زمينه را از ديگر برنامه هاي اين طرح برشمرد و خاطرنشان كرد: در اين دوره در بخش بين الملل از سه دانشجوي فعال خارجي در زمينه «آرمان فلسطين و قدس شريف» نيز تقدير ويژه به عمل مي آيد.