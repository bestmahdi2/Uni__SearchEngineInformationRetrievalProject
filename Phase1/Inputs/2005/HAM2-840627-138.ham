گفت وگو با مدير فني تيم اميد
مدير فني موظف
سناريوي تيم المپيك ايران در چند سال اخير در عين جالب بودن، بسيار حزن انگيز بوده است. كافي است عملكرد اين تيم را در چند دوره اخير بررسي كنيم.
اين تيم در دوره هاي مختلف با بازيكناني چون كريم باقري، مهدي مهدوي كيا، علي كريمي، ايمان مبعلي، محرم نويد كيا و... نتيجه نگرفت و همواره قرباني سوءمديريت ها و اختلافات موجود ميان فدراسيون فوتبال و كميته ملي المپيك شده است.اين بار نيز تيم اميد حركت خود را براي المپيك 2008 با محمود ياوري به عنوان مدير فني آغاز كرده و قرار است با يك مربي خارجي كه احتمالاً رنه وبر برزيلي است كار خود را ادامه بدهد هرچند كه ممكن است تا زمان چاپ اين مطلب مربي خارجي اين تيم به تهران رسيده باشد.به هرحال انتخاب ياوري به عنوان فردي كه سابقه مربيگري در تيم ملي و باشگاههاي شيرازي و اصفهاني داشته در نوع خود جالب است.حرف هاي او را در مورد وضعيت تيم المپيك مي خوانيم.
* آقاي ياوري!  قبل از هر چيز به موضوعي مي پردازيم كه ذهن بسياري از علاقه مندان به فوتبال را به خود مشغول كرده و آن هم انتخاب نفرات تيم اميد است. آيا فكر نمي كنيد بعضي از بازيكنان به لحاظ سني، در شرايطي نبودند كه به تيم ملي دعوت شوند؟
- نگاه كنيد در ورزش ما وضعيت به گونه اي است كه شايعه ها به سرعت گسترش مي يابند. مثلاً  هم اكنون شايعه شده كه تعدادي از اين بازيكنان سنشان زيادتر از آنچه هست كه مي گويند. ما سن واقعي بازيكناني را كه به تيم اميد دعوت كرده ايم مي دانيم و مي توانيم حرف خود را مستند ارائه كنيم. شما هم مطمئن باشيد در تيم اميد، فقط كساني كه واجد شرايط هستند حضور دارند.
* اگر در ميان اين بازيكنان، كساني باشند كه شناسنامه ديگري داشته باشند و به عبارت صريح تر، صغر سني باشند، باز هم از عملكرد خود دفاع مي كنيد؟
- البته من مي دانم منظور شما كدام بازيكنان است. اما همانطور كه گفتم شايعه در ورزش ما رونق دارد. اگرما بازيكنان تقلبي را به تيم دعوت كنيم، به خودمان ضربه زده ايم. چرا كه آنها انگيزه اي براي حضور در تيم المپيك ندارند و در نهايت خود ما ضرر خواهيد كرد.
* ملاك شما براي انتخاب بازيكنان تيم اميد چيست؟
- بازيكنان اميد بايد در بالاترين سطح فوتبال كشور كه همان ليگ برتر است به بازي بپردازند. چنانچه اين بازيكنان در ليگ بازي نكنند، در انتخاب خود تجديدنظر مي كنيم. ما مي خواهيم در اين تيم، بهترين ها حضور داشته باشند و فكر مي كنيم حضور بازيكنان اين تيم در تيم  هاي ليگ برتر، مي تواند دليل موجهي باشد براي انتخاب آنها.
* چگونه به صورت غيرمنتظره محمود ياوري به عنوان مدير فني تيم اميد انتخاب شد؟
- من يكي از قديمي ترين و فعال ترين مربيان فوتبال ايران هستم و كارنامه ام به نحوي بوده كه فدراسيون فوتبال تشخيص داده مي توانم فرد مطلوبي براي در اختيار گرفتن اين سمت باشم. ضمن اين كه بايد بدانيد فدراسيون مشاوراني دارد و اگر هم انتخابي صورت گرفته، نظرات ايشان بوده و من افتخار مي كنم كه نظر مسئولان فدراسيون را به خود جلب كرده ام و آمده ام تا به اين تيم خدمت كنم. آنهايي كه مرا مي شناسند و با كار من آشنا هستند، مي  دانند كه همواره در امر مديريت، تبحر داشته ام و با استفاده از آن، به اهداف خود مي رسم.
* در جايي شنيديم شما براي كار در تيم اميد شرايطي داشتيد. آيا اين موضوع صحت دارد و اگر اين گونه است شرايط شما چه بود؟
- بله من شرايطي داشتم. من از مسئولان فدراسيون پرسيدم كه شما يك مدير فني موظف مي خواهيد يا يك مديرفني غير موظف؟
من به آنها گفتم، اختيارات مي خواهم و دنبال نقاط مثبت هستم. من به مسئولان فدراسيون گفتم در صورتي كه به دنبال نقاط كور باشند، نمي توان كار كرد. براي شما مثالي مي زنم: به يك مربي گفتند چرا اين بازيكنان را انتخاب كرديد و بازيكنان ديگر را از قلم انداختيد او در پاسخ گفت كه من با آنهايي كار دارم كه به تيم دعوت كرده ام.
* آيا ممكن است نفرات دعوت شده به اردوي تيم اميد در آينده تغيير بكنند؟
- ما طي سه مرحله بازيكنان مورد نظر خود را به اردو دعوت مي كنيم. تيم ما در نهايت پس از اين 3 مرحله، داراي 30 تا 40 بازيكن خواهد شد. در اين مدت چه بسا 50 تا 60 بازيكن هم به اردو بيايند اما ما با مطالعه و بررسي، آنهايي را در تيم نگاه مي داريم كه واجد همه شرايط باشند.
* ملاك انتخاب اين نفرات چه خواهد بود؟
- من، مربي اي هستم كه به خوبي روي فوتبال ايران شناخت دارم. سالهاست كه در اين فوتبال حضور دارم و تمامي تيم ها و بازيكنان را مي شناسم. اما شناخت من از بازيكنان در حد 70 درصد است. اكنون مي پرسيد براي اين كه شناختم كامل شود، چه مي كنم. من 30 درصد باقي مانده را با كمك مربيان ديگر و دست اندركاران فوتبال كامل مي  كنم. اخيراً  فرم هايي تهيه كرده ام كه آنها را به مربيان فوتبال كشور مي دهم تا در خصوص بازيكنان،  اطلاعات مورد نظر را به من ارائه دهند. به اين ترتيب، نفراتي در تيم حضور پيدا مي كنند كه در فوتبال ما جزو بهترين ها هستند.
* اما در اين ميان، شايد بعضي مربيان از بازيكنان خاصي حمايت كنند. ضمن اين كه در خصوص توصيه پذيري نظرتان چيست؟
- همه  انسان ها حق دارند آزادانه نظرات خود را بيان كنند. شما هم مي توانيد به من بگوييد كه برادري داريد كه از توانايي فني بالايي برخوردار است. چرا كه نه؛ من به شما گفتم به دنبال بهترين ها هستم. پس همه مي توانند بازيكنان خوب را به ما معرفي  كنند،اما در نهايت ما هستيم كه در خصوص اين بازيكن نظر مي دهيم. پس بهتر است اسم اين را معرفي بگذاريم و نه توصيه. اين بازيكنان در اردو حاضر مي شوند و زيرنظر مربيان به تمرين مي پردازند و در صورت جلب نظر كادر فني، در اردوي تيم باقي مي مانند.
* موضوع قابل بحث در خصوص تيم اميد،  انتخاب مجيد جهانپور به عنوان مربي تيم است حال آن كه هنوز سرمربي تيم انتخاب نشده است. مگر نه اين كه سرمربي بايد مربي و دستيار خود را انتخاب كند؟
- سرمربي خارجي تيم حق دارد دستيار خود را انتخاب كند، اما او حق انتخاب يك دستيار را دارد. هنگامي ايشان دستيار خود را كه به احتمال قوي خارجي هم هست انتخاب كرد و به ايران آمد، آن وقت بايد ببينيم كه وي در چه حدي است و آيا از جهانپور در مرتبه بالاتري قرار دارد يا خير.چنانچه دستيار خارجي، معلومات بيشتري نسبت به ايشان داشته باشد، دستيار اول مي شود و در غير اين صورت، جهانپور دستيار اول مربي خواهد بود. در واقع اين ما هستيم كه براي مربي تعيين تكليف مي كنيم و نه او براي ما. او مؤظف است كه در فوتبال ما كار كند و در غير اين صورت، نمي تواند به همكاري خود با فدراسيون ادامه دهد.
* مربي تيم اميد، به احتمال فراوان رنه وبر برزيلي است. شما با چه شناختي نسبت به انتخاب اين مربي اقدام كرديد؟
- ما كارنامه اين مربي را مرور كرده ايم و مي دانيم او سابقه مربيگري در رده هاي سني برزيل را دارد و از جمله مربيان پركار كشور برزيل است.اين مربي حتماً براي فوتبال ما مفيد خواهد بود. او ظرف همين روزها در ايران حضور پيدا مي كند و مي توانيد از نزديك با نحوه كارش آشنا شويد.
* تيم اميد تا به امروز زمان زيادي را از دست داده است. براي جبران زمان از دست رفته چه مي كنيد؟
- همانطور كه گفتم،  وبر به زودي به ايران مي آيد و كار خود را با تيم اميد آغاز مي كند. اما براي اين كه زمان از دست رفته جبران شود، در فكر برگزاري بازي هاي تداركاتي براي تيم اميد هستيم تا هم بچه ها زودتر به هماهنگي برسند و هم بر ميزان تجربه شان افزوده شود. در اين خصوص برنامه ريزي هاي لازم هم انجام شده است.
* با توجه به برگزاري بازي هاي ليگ، آيا برگزاري اين ديدارها امكان پذير است؟
- من خودم زاييده ليگ هستم و به خوبي ليگ را درك مي كنم. پس بدانيد برنامه ريزي ما به گونه اي نيست كه ليگ لطمه بخورد. چرا كه من معتقدم ليگ مادر تيم ملي است و چنانچه ليگي قوي نداشته باشيم، نمي توانيم از تيم ملي قدرتمندي برخوردار باشيم. برنامه ما به اين صورت است كه بازيكنان اميد، شنبه به اردو فراخوانده مي شوند. اين بازيكنان صبح شنبه تمرين مي كنند و عصر همان روز به كشور مربوطه پرواز مي كنيم. فرداي آن روز هم بازي را برگزار مي كنيم و بلافاصله به كشور بازمي گرديم. در واقع ما با 48 ساعت به هدف خود مي رسيم كه مورد تأييد فدراسيون نيز هست. ما به تيم هاي ليگ و مربيان اين تيم ها احترام مي گذاريم و نمي خواهيم لطمه ببينند.
* شما به عنوان كسي كه سالها پيش، رهبري تيم ملي كشورمان را برعهده داشته ايد، چه پيشنهادي براي بهتر شدن وضعيت حال حاضر تيم ملي داريد؟
- برانكو مربي فهيمي است و با توجه به اين كه موفق شده تيم ملي كشورمان را به مسابقات جام جهاني ببرد، بايد از او قدرداني كرد و در اين برهه از تيم ملي حمايت به عمل آورد. با اين حال از آنجا كه قرار است تيم ما در جام جهاني به بازي بپردازد، پس چه بهتر كه در فرصت باقي مانده تا آغاز اين رقابت ها، ضعف هاي موجود را برطرف كنيم. به نظر من تيم ما در خط دفاعي با مشكل مواجه است. برانكو بايد بر روي اين مسأله كار و آن را برطرف كند. تيم ما در تغيير وضعيت حمله به دفاع، با مشكل روبه روست. به نظر من در خط دفاع بايد خون تازه اي تزريق شود و بازيكنان توانمند و شايسته به كار گرفته شوند. تيم ملي با حمايت رسانه ها و مردم مي تواند در رقابت هاي جام جهاني نتايج خوبي كسب كند.