نيمي از بودجه مركز امور مشاركت زنانبه تسهيلات ازدواج و تحكيم بنيان خانواده اختصاص يافت
گروه اجتماع - مريم غفاري: بودجه پيشنهادي مركز امور مشاركت كه به تأييد هيأت دولت رسيده بود در صحن علني مجلس تصويب شد.
زهرا شجاعي، مشاور رئيس جمهور و رئيس مركز امور مشاركت زنان در خصوص اختصاص بخشي از بودجه مركز براي بسيج خواهران به همشهري گفت: بر اساس تصميم  نمايندگان مجلس 10 درصد از اعتبارات براي فعاليتهاي كانونهاي فرهنگي اجتماعي بسيج خواهران هزينه خواهد شد.
وي درخصوص پيشنهاد اعضاي كميسيون فرهنگي مجلس در رابطه با جهت دهي بخشي از بودجه مركز امور مشاركت زنان به امور ديگر افزود:  به دليل اهميت خانواده و ازدواج مقرر شد كه 25 درصد از بودجه صرف تحكيم بنيان خانواده و 25 درصد نيز صرف فراهم كردن تسهيلات ازدواج جوانان هزينه شود.
همچنين ستار هدايت خواه، عضو كميسيون فرهنگي مجلس نيز به مهر گفت: اعضاي كميسيون فرهنگي مجلس پيشنهاد جهت دهي به بودجه مركز امور مشاركت زنان را داده بودند نه كاهش آن را، به اين صورت كه مركز مشاركت زنان يك بخشي از اعتبارات خود را در جهت تحكيم بنيان خانواده و فراهم كردن تسهيلات ازدواج جوانان هزينه كند.
وي افزود: با توجه به اينكه درحال حاضر زنان و جوانان جامعه با مشكلاتي مواجه هستند، به همين دليل براي كاستن اين مسايل و مشكلات، بودجه آنها تغييري نكرد و تا حدودي بودجه مربوط به امور زنان افزايش نيز داشت.
عضو كميسيون فرهنگي مجلس با اشاره به جوي كه در مورد كاهش بودجه مركز امور مشاركت زنان به وجود آمد، تاكيد كرد: انعكاس غلط اطلاعات موجب شد تا فضايي در جامعه به وجود بيايد كه از اين فضا اين طور برداشت شود كه بودجه مركز قرار است كاهش پيدا كند، در صورتي كه اين امر صحت نداشت.
وي خاطر نشان كرد: تصميم گرفته شد، بخشي از اعتبارات اين سازمان به منظور تقويت حوزه هاي قرآني صرف شود و در كل بودجه هيچ سازماني كاهش پيدا نكرد.