كليات طرح تشديد مبارزه با قاچاق فرآورده هاي نفتي تصويب شد
فارس: سخنگوي ستاد مبارزه با قاچاق كالا و ارز گفت: كليات طرح تشديد مبارزه با قاچاق فرآورده هاي نفتي در جلسه امروز ستاد مركزي مبارزه با قاچاق كالا و ارز تصويب شد.
محسن بهرامي در نشست خبري ستاد مبارزه با قاچاق كالا و ارز افزود: در جلسه امروز ستاد طرح تشديد مبارزه با فرآورده قاچاق سوختي مطرح و كليات طرح به تصويب رسيد.
وي ادامه داد: پيش بيني شعب خاص براي فرآوردهاي سوختي سيستان و بلوچستان از مهمترين موارد مطرح بود.
سخنگوي ستاد مبارزه با قاچاق كالا و ارز خاطر نشان كرد: رانندگاني كه مالك خودرو قاچاق هستند و يا راننده خودرويي كه قاچاق سوخت مي كنند گواهينامه و كارت هوشمند آنها ضبط مي شود و تا زماني كه گواهينامه و كارت هوشمند آنها ضبط است مجاز به رانندگي نيستند.
وي با تأكيد بر عضويت وزارت نفت در ستاد تصريح كرد: جلوگيري از واگذاري و توسعه امتياز جايگاه و عرضه سوختي جديد در سيستان و بلوچستان، مشمول جريمه شدن محموله هاي كشف شده با ارزش يك ميليون تومان و كمتر از جمله مباحث امروز بود.
بهرامي اظهار داشت: گزارشي از نيروي انتظامي داشتيم كه درمورد شناسايي شبكه قاچاق كالا در قالب ترانزيت، مبادرت به تخليه كالا در داخل مي كردند و يا كالا به صورت ماهرانه بدون دستخوردگي پلمب از گمرك خارج مي شد.
وي افزود: شركتي شناسايي شده است كه از طريق آن ماشين آلات ساختماني مستعمل را با جعل سند از طريق كشورهاي مبدا مانند دوبي به مناطق آزاد كشور از جمله سيرجان منتقل مي كرد و با سند سازي اين ماشين آلات را به فروش مي رسانند.