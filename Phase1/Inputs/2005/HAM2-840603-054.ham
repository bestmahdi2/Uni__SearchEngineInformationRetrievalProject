دانشجويان رايگان به ديدن نمايش مي روند
مهر: پس از مدت ها اداره برنامه هاي تئاتر صاحب مسوول روابط عمومي شد.
سعيد زين العابديني كه طي حكمي ازسوي داود فتحعلي بيگي مدير اداره تئاتر، به عنوان مسئول روابط عمومي اين اداره معرفي شده است، درخصوص طرح ها و برنامه هاي خود براي هرچه فعال ترشدن اين بخش در اداره تئاتر گفت:  قبل ازاين كه حكم قطعيت پيدا كند، جلسات زيادي با مهرداد بيات، معاون اداره تئاتر و مريم معترف مديرخانه نمايش داشتم كه طي آن طرح ها و برنامه هايي را به آنان ارائه كردم وبا توجه به امكانات موجود قصد دارم با همكاري اين دوستان به اين طرح ها جامه عمل بپوشانم.
مسئول روابط عمومي اداره تئاتر گفت: برگزاري برنامه اي تحت عنوان آخرين روزهاي تمرين اولين طرحي است كه اجرا خواهيم كرد. به اين معني كه گروه هايي كه در اداره تئاتر درحال تمرين هستند در هفته آخر تمرين، ميزبان دانشجويان و هنرمندان تئاتر هستند و آنان با هماهنگي روابط عمومي اين اداره مي توانند به صورت رايگان در اين برنامه شركت كنند.
وي آشنايي دانشجويان با شيوه تمرين و كارگرداني تئاتر را از مزاياي اين طرح دانست و آن را به عنوان ژنرال تمرين گروه هاي نمايشي معرفي كرد و گفت: در آخرين روز اين طرح از خبرنگاران و روزنامه نگاران براي تهيه گزارش دعوت به عمل خواهد آمد.
از ديگر طرح هاي مسئول روابط عمومي اداره تئاتر توجه او به بخش خبر است.در اين زمينه طبق طرح زين العابديني قرار است روابط عمومي به عنوان تحريريه دوم مطبوعات مورد استفاده قرارگيرد.
وي جذب تماشاگران دائمي براي خانه نمايش اداره تئاتر را در اولويت امور معرفي كرد و گفت: با كمال تاسف مشاهده مي شود كه تئاتر كشورمان در مجموعه تئاتر شهر خلاصه شده و حل اين معضل يكي از وظايف مسئول روابط عمومي اداره تئاتر است تا درجهت معرفي خانه نمايش به عنوان سالني فعال تلاش داشته باشد.
همچنين او قصد دارد با ارائه كارت هاي تخفيف فصلي براي نمايش هاي خانه نمايش زمينه حضور دانشجويان و هنرجويان تئاتر را فراهم كند.