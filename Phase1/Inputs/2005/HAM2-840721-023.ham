هدف: همه
مجيدي، بني اعتماد، ميركريمي و چند فيلم ساز ديگر، اين روزها نوك پيكان انتقاداتشان را به سوي كليت سينماي ايران و روند اكران نشانه رفته اند
سهراب نيكخواه
اخبار سينمايي تابستان امسال بيشتر از آنكه مربوط به نقد فيلم ها باشد به شرايط اكران آنها اختصاص يافت.
داستان از آنجا آغاز شد كه سيدرضا ميركريمي كارگردان فيلم خيلي دور، خيلي نزديك براي اكران فيلمش با مشكل مواجه شد. ميركريمي تاكنون چهار فيلم ساخته كه از اين ميان تنها دو فيلم نمايش داده شده است. آخرين ساخته ميركريمي كه در جشنواره بيست و سوم فيلم فجرسيمرغ گرفت و بعد نيز توانست جايزه بهترين فيلم در جشن سالگرد تاسيس خانه سينما را به دست آورد و به اسكار اعزام شود، پس از مدتي اكران در حالي كه هنوز مدت اكرانش تمام نشده بود و به كف فروش هم نرسيده بود، در شرف پايين آمدن از سردر سينماها قرار گرفت.
پس از آن نيز قرار شد اين فيلم و گيلانه ساخته رخشان بني اعتماد به صورت محدود اكران شوند.
اولين ناراضي
خبر محدوديت اكران فيلم خيلي دور، خيلي نزديك با واكنش رضا ميركريمي روبه رو شد. ميركريمي، در نيمه تيرماه اعلام كرد هيچ گونه سياست حمايت از سينماي ملي و صاحب انديشه و فرهنگي در ايران وجود ندارد.
ميركريمي آن روزها گفت: احساس مي كنم سينماي متعهد و پيشرو در ايران از هيچ گونه حمايتي برخوردار نيست. گفته مي شود كه شهرداري تهران به عكس هاي فيلم خيلي دور، خيلي نزديك براي نصب در بيل بورد ايراد گرفته است و همچنين تلويزيون نيز ايراد مشابهي به تيزرهاي اين فيلم گرفته است. همچنين معاونت سينمايي هيچ گونه كمكي در زمينه حمايت از اين فيلم نكرده است. ميركريمي در مورد اين سخنان توضيح بيشتري نداد و در  روزهايي كه هر روز با چند خبرنگار مصاحبه  مي كرد همه جا به گلايه از وضعيت اكران فيلمش و پخش تيزرها و نصب بيل بوردها مي پرداخت. اين مسئله آنقدر ادامه يافت تا سرانجام بيش از يك ماه بعد، سرانجام يكي از اعضاي كنسرسيوم پيام هاي بازرگاني صدا وسيما به اين سخنان پاسخ گفت. حميدرضا كاملي، مدير عامل كانون فيلمساز جوان تهران و عضو كنسرسيوم پيام هاي بازرگاني صدا وسيما گفت: طي مذاكره حضوري كه با مدير پخش حوزه هنري داشتم، مقرر شد مقدمات عقد قرارداد پخش تيرز فيلم خيلي دور، خيلي نزديك از سوي اين شركت به عنوان مشاور تبليغاتي انجام شود و مقدمات تنظيم قرارداد پخش قبل از اكران فيلم ظرف چند ساعت فراهم شد. باتوجه به اينكه رياست محترم سازمان صدا و سيما دستور تخفيف 80 درصد را به اداره كل بازرگاني صادر كرد، ما منتظر عقد قرارداد از سوي حوزه هنري بوديم تا سفارش پخش از تمامي شبكه ها اقدام شود.
او گفت: تيزر فيلم خيلي دور، خيلي نزديك در چند نوبت به صورت رايگان از شبكه هاي مختلف پخش شد اما تا به امروز حوزه هنري در مورد موافقت با عقدقرارداد جوابي نداده است. اگر فيلم خيلي دور، خيلي نزديك يا ديگر فيلم هاي سينمايي بدون قرارداد پخش شود، ظلم بزرگي در حق فيلمسازان سينماي ايران است و تمام فيلم ها بايد از مزاياي مساوي برخوردار شوند به جز اينكه فيلم شرايط خاص داشته و آن فيلم به تمام ملت ايران مربوط باشد.
و سرانجام همه حرف و حديث ها با پيام وزير جديد فرهنگ و ارشاد اسلامي پايان يافت. حسين صفارهرندي در اولين روزهاي كاري اش در وزارت ارشاد با ارسال پيامي خطاب به مير كريمي از فيلم او حمايت كرد. در اين پيام آمده بود: براين باورم كه فيلم خيلي دور، خيلي نزديك چشم اندازي تماشايي از جهان هستي را پيش روي مخاطبان خود ترسيم كرده است و خدا را سپاس مي گويم كه ايراني فهيم و هوشيار، در استقبال از چنين سينماي فاخر و جذابي اشتياق نشان مي دهد.
اطمينان دارم دريچه اي كه شما به دنياي تصوير گشوده ايد، سينماي ملي ما را در نيل به جايگاه حقيقي خود، بيش از پيش ياري خواهد رساند. بارديگر، احترام و خضوع بي شائبه خود را به پاي هنر جذاب و متعهد شما نثار مي كنم. بدين ترتيب چهارمين ساخته سيدرضا ميركريمي توانست به اكران ادامه دهد و به موفقيت  هاي داخلي ديگري نيز دست يابد. اما در همان روزها ماجراي ديگري آغاز شد.
اعتراض به همه
فيلم بيد مجنون جديدترين اثر مجيد مجيدي در تبليغات و اكران با مشكل مواجه شد. فيلم مجيدي گرچه به گروه سينمايي آسمان باز نرفت و در گروه مستقل اكران شد، اما يك بار بيل بوردهايش از سطح شهر جمع شدند و پس از آن نيز با مشكلات نمايش روبه رو شد. بيشتر مشكل مجيدي و ميركريمي و كارگردانان ديگر، قانوني ست كه براساس آن شرايط اكران فيلم ها تعيين مي شود.
مجيدي و دوستانش نمي توانند بپذيرند كه يك فيلم فرهنگي به بهانه فروش كم پس از چند هفته به پايان نمايش برسد. كار به آنجا رسيد كه مجيدي نشست پس از نمايش فيلمش در فرهنگسراي نياوران را به انتقاد از وضعيت موجود سينماي ايران اختصاص داد. مجيدي گفت: حاصل تلاش 27ساله فيلمسازان پس از انقلاب با توليد فيلم هاي سخيف، مبتذل و فيلمفارسي از بين رفته است.او افزود: افتخارات بي نظير سينماي ايران در سطح داخلي و بين المللي براحتي به دست نيامده است كه بسادگي شاهد از دست رفتن آن باشيم. من پنج سال پيش هشدار دادم كه صداي پاي ابتذال مي آيد، ولي
هم اكنون شاهد تجلي ابتذال در عرصه هاي مختلف سينما هستيم؛ سينمايي كه زماني به آن افتخار مي كرديم، هم اكنون شاهد نزول آن هستيم و در سراشيبي سقوط قرار گرفته است. فيلم هاي سخيف، مبتذل و بي ارزش موسوم به فيلمفارسي، ماه هاست كه مي توانند سينماها را به اشغال خود درآورند، اما فيلم هاي ارزشمندي چون گيلانه و خيلي دور، خيلي نزديك به رغم استقبال بي نظير و استثنايي تماشاگران با بي مهري مواجه مي شوند. فيلم هايي كه با دغدغه مسائل اجتماعي در ايران ساخته مي شوند، در حاشيه قرار مي گيرند، ولي فيلم هايي كه ابتذال از
سر و رويشان مي بارد، مورد ارج قرار مي گيرند.
مجيدي گفت: مسئولان فقط شعار حمايت از سينماي فاخر و ارزشمند مي دهند، بنابراين فيلم هاي خوب سينماي ايران حاصل تلاش و زحمات فردي سينماگران مطرح است. قطعا توليد فيلم ارزشمند خيلي دور، خيلي نزديك محصول تلاش ها و زحمات شخصي رضا ميركريمي ست و حوزه هنري تنها سرمايه گذار اين فيلم بوده است. نمي دانست چه موقع ساخته شده، كي تمام شده و فقط مي پرسيدند در چه مرحله اي قرار دارد.
يا فيلم خوب خانم بني اعتماد، محصول تلاش ها و پيگيري هاي شخص خانم بني اعتماد است.
اگر تلاش جدي صورت نگيرد، شاهد مرگ هميشگي سينماي صاحب انديشه خواهيم بود، اما اين دغدغه را داريم كه خدا نكند سينما دچار ضرري شود كه بعدها ديگر نتوان آن را جبران كرد. حوزه هنري اگرچه سرمايه گذار فيلم بيد مجنون بود، ولي از يك مرحله به بعد، فيلم را به حال خود رها كرد و مثل بچه اي كه تنها آن را به دنيا آورده، اما توجهي به رشد آن ندارد، با فيلم برخورد كرد.
او به استقبال مردم از بيد مجنون اشاره كرد و گفت: هيچ كس در مخيله اش نمي گنجيد بيد مجنون با چنين استقبالي مواجه شود. مجيدي در ادامه اظهارات خود با صراحت از فيلمسازاني، چون كيومرث پوراحمد و عليرضا داوودنژاد انتقاد كرد و گفت: باعث تاسف است كه فيلمساز مورد علاقه من و مردم، فيلمي مثل گل يخ بسازد و چرا فيلمسازي كه فيلم ارزشمند نياز را ساخته است، به سمت سينمايي خنثي و بي هويت حركت مي كند. به رغم همه اين گلايه ها بيدمجنون در چند سالن همچنان نمايش داده مي شود، ولي اعتراض مجيدي وميركريمي به بقيه كارگردانان سينما نيز سرايت كرد و ادامه يافت.
ديگران مي آيند
تهمينه ميلاني، رخشان بني اعتماد، پرويز شيخ طادي وجواد شمقدري از جمله كارگرداناني بودند كه به وضعيت اكران فيلم ها اعتراض كردند. بني اعتماد كه گيلانه را پس از خيلي دور، خيلي نزديك در گروه سينمايي آسمان باز اكران كرد، خود سخن چنداني نگفت و بيشتر اعتراض ها به عهده سيروس تسليمي، پخش كننده فيلم قرار گرفت. اين فيلم نيز با وجود همه اعتراض ها، از سوي بسياري از نهادها حمايت شد و محمدرضا شرف الدين، مدير عامل انجمن سينماي دفاع انقلاب و دفاع مقدس، اعلام كرد بسياري از بليت هاي اين فيلم را پيش خريد كرده و در اختيار نيروهاي مسلح و خانواده شان قرار خواهد داد.
فيلم پشت پرده مه ساخته پرويز شيخ  طادي نيز پس از مدتي از اكران خارج شد كه اين موضوع با اعتراض تهيه كننده  آن، محمد خزاعي رو به رو شد. خزاعي در نامه اي خطاب به وزير ارشاد از او خواست تا اجازه ندهد كركره سينماي فرهنگي كشور پايين كشيده شود. خزاعي در اين نامه كه متن تندي داشت، گروهي را متهم به رانت خواري كرد كه البته سخنگوي شوراي صنفي نمايش نيز با همان لحن به او پاسخ داد. پشت پرده مه كه از تبليغات وسيع تلويزيوني سود مي برد، هنوز نتوانسته اقبال عمومي را نصيب خود سازد.
شورايي كه تكذيب شد
پس از گسترش اعتراض كارگردان ها و تهيه كننده ها، هفته گذشته خبرگزاري ايسنا از تشكيل شورايي براي بررسي اكران فيلم ها در معاونت سينمايي وزارت ارشاد خبر داد، اما اخبار 20:30 كه از شبكه دو سيما پخش مي شود، در برنامه  دوشنبه شب خود تشكيل چنين شورايي را از سوي معاونت سينمايي تكذيب كرد.
با آغاز ماه رمضان و اكران فيلم هايي كه داعيه ارزشي و فرهنگي بودن ندارند، براي مدتي بحث اكران فيلم ها كمتر شده است، ولي انتظار مي رود پس از اين ماه و در روزهاي پاياني سال سينمايي - پيش از جشنواره بيست و چهارم موضوع چگونگي اكران فيلم ها دوباره به مسئله اول سينماي كشور تبديل شود.
سهم بيشتر
شرايط اكران در سالهاي اخير بارها تغيير كرده است. نمايش در گروه سينمايي با دخالت دولت، آزاد شدن رابطه ميان سينماداران و پخش كنندگان فيلم ها در شكل اكران آزاد، حركت بينابين ميان نگاه دولتي و نگاه خصوصي براي از دست نرفتن زمان اكران فيلم هاي فرهنگي و بسياري روش هاي ديگر در اين سالها آزموده شد تا فيلم ها در گروه هاي مختلف به نمايش درآيند. شكل فعلي اكران، شكل تقريبا تثبيت شده اي ست. با توجه به تعداد سالن هاي سينما در پايتخت و مشكل تقاضا براي نمايش در فصل تابستان، جدا از توافق سينما دار و پخش كننده، يك سقف 7 هفته اي هم براي نمايش فيلم ها در نظر گرفته شده تا بر اساس يك قرارداد، يك گروه سينمايي به شكل كامل فصلي را در اختيار فيلمي خاص قرار نگيرد. اعتراض هاي صورت گرفته در اين مدت با توجه به چنين مسئله اي تا حدي سئوال برانگيز است. چرا كه اساس نمايش فيلم هاي فرهنگي در فصل تابستان كه زماني براي نمايش فيلم هاي پرفروش است، خود امتيازي براي اين فيلم هاست، اما حاصل شكل اعتراض ها نشان مي دهد كه سينماگران اين حوزه، سهم بيشتري از اكران سالانه را طلب مي كنند.