نقشه گسل هاي تهران دقيق و كارساز نيست
گروه شهري: همايش «مديريت بحران ناشي از وقوع زلزله» با حضور جمعي از مديران، كارشناسان و كاركنان شهرداري منطقه 2 تهران در سالن آمفي تئاتر شهرداري اين منطقه برگزار شد.
به گزارش روابط عمومي سازمان پيشگيري و مديريت بحران شهر تهران، دكتر مازيار حسيني رئيس سازمان مذكور در اين همايش طي سخناني به تشريح مفاهيم علمي زمين لرزه و موقعيت لرزه خيزي پهنه فلات ايران پرداخت و برخورداري از اين اطلاعات را براي تمامي شهروندان به ويژه كاركنان سازمان هاي و نهادهاي مرتبط با خدمات اضطراري و شهري ضروري خواند. وي با يادآوري اينكه خطر وقوع زلزله اغلب شهرها و مناطق روستايي كشور را تهديد مي كند، ارتقاء شاخص هاي آمادگي و پيشگيري و نيز سازماندهي  هاي لازم براي مرحله مقابله را ضروري و از اولويت هاي مسائل كشور دانست.
وي تصور عامه مبني بر خطي بودن گسل و صرف وجود خطر در محدوده خط گسل را اشتباه خواند و گفت: گسل خط نيست بلكه يك صفحه است كه مي تواند محدوده وسيعي از پوسته زمين را شامل شود و هر نقطه از اين صفحه مي تواند پتانسيل لغزش و آزاد شدن انرژي را داشته باشد.
وي افزود: از همين رو اطلاعات نقشه يك درصد هزارم گسل هاي تهران كه متأسفانه در برخي از مراكز خريد و فروش املاك براي آگاهي از موقعيت دقيق ملك نسبت به گسل مورد استناد قرار مي گيرد، اصولا فاقد دقت لازم بوده و كار ساز نمي باشد.