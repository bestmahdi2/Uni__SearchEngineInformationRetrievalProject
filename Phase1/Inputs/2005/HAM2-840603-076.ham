ايدز در كشور هنوز كنترل نشده است
مهر: عضو كميته كشوري مبارزه با ايدز گفت: ايدز از طريق افراد مبتلا به اين بيماري كه داراي رفتارهاي پرخطر بوده اند به راحتي به ديگر افراد منتقل مي شود، بنابراين هم اكنون آمار بدست آمده در خصوص موارد ثبت شده از اين بيماري در جامعه، بسيار كمتر و شايد يك درصد مواردي است كه در كشور وجود دارد.
دكتر مينو محرز افزود: نبايد گمان كرد كه آمار مبتلايان به ايدز كه از سوي وزارت بهداشت اعلام شده، نشان دهنده ميزان واقعي مبتلايان است. بلكه ميزان واقعي اين مبتلايان در كشور بسيار بيشتر بوده و اين آمار هم هر سال به صورت تصاعدي افزايش مي يابد.
وي اظهار داشت: ميزان واقعي مبتلايان به ايدز در كشور را مي توان از طريق روشها و معيارهاي دقيق تر انجام داد تا مشخص شود كه تعداد بيماران بسيار بيشتر از عددي است كه هم اكنون بدست آمده است.عضو كميته كشوري مبارزه با ايدز گفت: عفونت hiv در كشور رو به افزايش بوده و روند افزايشي آمارهاي ارائه شده از سوي وزارت بهداشت از يك سو نشان دهنده افزايش بيمار و از سوي ديگر نشان مي دهد كه ايدز در كشور هنوز كنترل نشده است.
وي تصريح كرد: بررسي ها نشان مي دهد كشورهايي كه موفق به كنترل اين بيماري شده اند اين موفقيت را از طريق ارائه آموزش هاي مداوم به وسيله رسانه هاي مختلف به ويژه رسانه هاي صوتي و تصويري با شيوه ارائه تيزرهاي آموزشي هنگام برنامه هاي پربيننده كسب كرده اند، اما اين نوع آموزشهاي موثر در ايران وجود ندارد يا بسيار كم است.