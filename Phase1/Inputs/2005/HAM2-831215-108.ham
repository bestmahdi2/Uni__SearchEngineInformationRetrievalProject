سايه روشن هنر
سينماي جوان به رسالت خود عمل نمي كند
يك كارگردان فيلم كوتاه گفت: انجمن سينماي جوان به جاي توليد فيلم دست به برگزاري جشنواره هاي تك دوره اي مي زند كه فايده اي هم ندارد.
هادي آفريده در گفت و گو با خبرگزاري فارس گفت: انجمن سينماي جوان با هدف آشنايي، جذب و آموزش علاقه مندان سينما تأسيس شده و به نظر من اوج شكوفايي و به بار نشستن فعاليت هاي انجمن دهه 70 بود تا آنجا كه در نيمه دوم دهه 70 بيش از هفتصد فيلم درجه يك توليد كرد.وي ادامه داد: اين شكوفايي موجب پديدار شدن فيلمسازان بزرگي همچون محسن اميريوسفي و امير شهاب رضويان شد.آن دوره انجمن، دوره بالندگي انجمن سينماي جوان بود و خيلي از موفقيتها را بايد مديون مدير توليد وقت آن محمد آفريده دانست. اين كارگردان فيلم كوتاه افزود: ولي متأسفانه با تغيير مديريتها، فعاليت هاي انجمن ضعيف شد و توليد فيلم كاهش پيدا كرد تا آنجا كه به شدت از توليد حرفه اي فيلم كوتاه فاصله گرفته است. هادي آفريده گفت: انجمن سينماي جوان تمام سعي و انرژي خود را در برگزاري جشنواره هاي رنگارنگ گذاشته و خودشان با هزينه هايي كه دارند جشنواره برگزار مي كنند كه مهمترين آن جشنواره فيلم كوتاه تهران است.
از طرف ديگر نظر سازمانها و مراكز خصوصي ديگر را جذب كرده و به برگزاري جشنواره هاي تك دوره اي دست مي زنند كه فايده اي هم ندارد و چقدر بهتر بود هزينه هاي اين جشنواره هاي تك دوره اي را براي توليد فيلم در نظر مي گرفتند.وي در پايان گفت: به واسطه همين سياست هاي انجمن سينماي جوان خيلي از فيلم سازان فيلم  كوتاه گوشه نشين مي شوند كه در اين ميان شايد بتوان به محمد شيرواني، شاهد احمدلو، شهرام مكري و... اشاره كرد. انجمن سينماي جوان به نظر من تمام تلاش و انرژي و بودجه خود را صرف برگزاري جشنواره هاي تشريفاتي مي كند و يادش مي رود كه بايد سالي صدها عنوان فيلم كوتاه توليد كند.
انتشار دوباره باني فيلم
روزنامه باني فيلم تنها روزنامه سينمايي كشور كه به دليل مشكلات مالي حدود دو هفته پيش از انتشار بازمانده بود از روز دوشنبه دهم اسفند مجددا منتشر شد.انتشار 379 شماره نشريه سينمايي كار دشواري است كه دست اندركاران باني فيلم به خوبي از عهده آن برآمده اند و اكنون نيز پس از يك توقف كوتاه با حل مشكلات مالي فعاليت مجدد خود را آغاز كرده اند.
فيلم اسفند منتشر شد



سيصد و بيست و نهمين شماره ماهنامه سينمايي فيلم ويژه اسفندماه با مطالبي درباره جشنواره فيلم فجر منتشر شد.
گزارش هاي بيست وسومين جشنواره فجر، چشم انداز جشنواره، برگزيدگان داوران جشنواره، يادداشت هايي درباره فيلم هاي ايراني جشنواره، برگزيدگان جشنواره از نگاه نويسندگان ماهنامه فيلم، سينماي جهان، درگذشت محمدرضا شريفي، به پيشواز اسكار، گفت وگو با وودي آلن، روزگاري كه مي خنديديم و... از مطالبي است كه در اين شماره ماهنامه فيلم به چاپ رسيده است.