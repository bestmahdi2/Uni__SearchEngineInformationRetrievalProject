يادداشت روز
دانشگاه بومي در شرايط مساوي
تلاش در جهت بالا بردن سطح سواد عمومي و البته به تبع آن فراهم آوردن شرايط تحصيلات عالي و تكميلي در جامعه ايران، اگرچه پس از جنگ تحميلي و آرامتر شدن شرايط سياسي، اقتصادي و اجتماعي كشور شدت بيشتري يافت و دانشگاه هاي غير دولتي- غير انتفاعي و اخيرا مجازي كه متكي بر سيستم آموزش در فضاي مجازي(كامپيوتر و اينترنت)است، توسعه كمي تحصيل كردگان را در بر داشته است و اگرچه افزايش جمعيت دانشگاهي كشور و بالا رفتن حجم پذيرفته شدگان دانشگاه ها با نگاه به جمعيت جوان ايران و البته متقاضيان فراوان تحصيلات تكميلي نمودار سطح سواد در كشور را بالا مي برد، ولي از نگاه ديگر امكانات دولت و آموزش عالي نياز تشنگان تحصيل را برآورده نساخته است.
به اين مسائل، بروكراسي هاي اداري حاكم بر دستگاه هاي متولي آموزش عالي و آئين نامه هايي كه بدون مشورت با دانشجويان و بي اطلاع از شرايط زندگي آنها ابلاغ و اجرا مي شود نيز اضافه مي شود.
آنچه كه امروز توجه جامعه دانشگاهي ايران را به خود معطوف داشته، قوانين دست و پا گيري است كه نسبت به انتقال و جابه جايي دانشجويان در دستگاه آموزش عالي از پيش تدوين و ابلاغ شده است.بومي ساختن دانشگاه ها و مصوبه شوراي عالي انقلاب در اين خصوص، اگرچه با واكنش هايي از سوي بدنه جامعه دانشجويي مواجه شده است، ولي به نظر مي رسد اجراي مصوبه اين شورا مشكلات بخشي از جامعه دانشگاهي را برطرف خواهد ساخت. مشكلات مربوط به تامين هزينه دختران و پسران دانشجو كه عمدتا از سوي خانواده تامين مي شود و هزينه هايي كه زندگي خارج از فضاي بومي براي آنان ايجاد مي كند، از جمله مواردي است كه به نظر مي رسد با تسهيل شرايط انتقال دانشجويان، گامي جدي در رفع اين دغدغه هاي عاطفي و اقتصادي آنها و خانواده شان برداشته شود.اطلاع رساني ضعيف دستگاه هاي متولي آموزش كشور در خصوص شرايط انتقال دانشجويي از شهري به شهر ديگر و تمايل شديد دانشجويان به تحصيل در شهرهاي بزرگ با امكانات متمركز، همگي منجر به ايجاد بازاري سياه براي دلالاني شده است كه با يافتن رابطه اي در برخي دانشگاه ها شرايط انتقال دانشجويي را با مبالغ چندميليوني فراهم مي كنند. كافي است سري به آگهي هاي جرايد زده شود تا مشخص شود كه بعضي دانشجويان مايل
به جا به جايي حاضر به پرداخت ميليون ها تومان براي انتقال به شهري هستند كه خانواده شان در آنجا مستقر است. با اين وجود دانشجوياني كه به دليل علاقه به تحصيل مجبور به حضور در شهرستان ها هستند، در فضايي جاذب- دافع به سر مي برند. جاذب از آن جهت كه به تحصيل پرداخته اند و دافع از آن رو كه ناچار به تحمل سختي هايي شده اند كه شايد درصورت تسهيل در تحصيل بومي با امكانات متمركز شهرهاي بزرگ، بخشي از مشكلات جامعه دانشگاهي و دانشجويان كشور مرتفع شود. حال سئوال اينجاست كه آيا مصوبه شوراي عالي انقلاب فرهنگي در خصوص بومي كردن دانشگاه ها امكانات موجود در شهرهاي بزرگ را براي شهرهاي نه چندان كلان هم درنظر گرفته است؟