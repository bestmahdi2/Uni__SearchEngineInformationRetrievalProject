آب اسماعيل  آباد هنوز هم آغشته به نفت است
سايت خبري تهروني: وقتي اهالي 2 روستاي درسون و اسماعيل آباد كه درحاشيه پالايشگاه نفت تهران قرار دارند، اعلام كردند آب شربشان ديگر آب نيست بلكه نفت است و با يك كبريت آتش مي گيرد كسي باور نداشت. شركت ژاپني كه مسئول مطالعات اين منطقه شده بود، پس از بررسي ها خبرداد يك ميليون و 440 هزار متر مكعب مواد نفتي به ارتفاع متوسط 5/1 تا 7 متر روي سفره هاي آب زيرزميني اين منطقه نفوذ كرده است.
محمدحسن پيراسته، مدير كل محيط زيست استان تهران همزمان با اين خبر اعلام كرد: آلودگي نفتي در محصولات كشاورزي توليدي اطراف پالايشگاه تهران نيز رديابي مي شود.وي در گفتگو با ايسنا افزود: بر اساس آخرين جلسه اي كه با مسئولان پالايشگاه تهران برگزار شد، مقرر شد آلودگي نفتي حواشي پالايشگاه تهران در مراكز اطراف همانند شركت لوله هاي نفت، نفت بهران، كارخانه سولفور سديم و... بررسي شود.
وي ادامه داد: همچنين پالايشگاه تهران تعهد كرده است تا با حفر چاه جداگانه اي، آب كشاورزي سالم براي مردم منطقه تامين كند.
پيراسته گفت: براي سنجش پراكندگي آلودگي نفتي در منطقه پالايشگاه تهران مقرر شده يكهزار چاه گمانه حفر شود كه تاكنون حدود 500 چاه حفر شده است.
پيراسته درخصوص گزينه هاي خروج مواد نفتي و زدودن آلودگي ها از سفره هاي آب زيرزميني منطقه پالايشگاه تهران يادآور شد: قرار است با برنامه ريزي منسجم از سوي مسئولان پالايشگاه، آب قسمت فوقاني سفره آب زيرزميني منطقه كه حاوي مواد نفتي است، به بيرون پمپاژ شود و پس از جداسازي، آب فاقد مواد نفتي مجددا به سفره تزريق شود.
از سوي ديگر سيد خلاق ميرنيا، معاون محيط زيست انساني سازمان حفاظت محيط زيست نيز گفت: به دنبال عقد قرارداد با دانشگاه هاي معتبر داخلي براي اندازه گيري ميزان تجمع مواد سمي و فلزات سنگين در محصولات جنوب تهران هستيم كه پس از آن درخصوص اين محصولات تصميم گيري خواهد شد.
وي تصريح كرد: متاسفانه بررسي ها نشان مي دهد نشت نفت به آبهاي زيرزميني منطقه همچنان ادامه دارد و دستگاه هاي ذي ربط بايد هرچه سريعتر در زمينه رفع اين مشكل اقدام كنند.معاون سازمان محيط زيست با تاكيد بر آلودگي آب كشاورزي منطقه اسماعيل آباد خاطرنشان كرد:بايد ميزان اين آلودگي اندازه گيري و مشخص شود كه چه ميزان بر محصولات كشاورزي تاثير گذاشته تا وزارتخانه هاي بهداشت و جهاد كشاورزي در اين زمينه پاسخگو باشند.