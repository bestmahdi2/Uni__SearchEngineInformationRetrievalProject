برگي از تاريخ
انحلال مجلس شوراي ملي
در جريان جنگ جهاني اول
با شروع جنگ جهاني اول، دولت هاي استعمارگر روسيه و انگلستان مي كوشيدند ايران را در جنگ بر ضد آلمان وارد كنند ازاين رو ارتش خود را به سوي ايران حركت دادند. روس در شمال و انگليس در جنوب، نيروهاي خود را پياده كرد. پس از حركت نيروهاي روسيه به طرف تهران، شماري از نمايندگان مجلس به نشانه اعتراض به تجاوز قواي بيگانه به كشور و ناديده گرفتن استقلال و تماميت ارضي ايران، به سمت قم حركت كردند و عملا مجلس سوم به پايان رسيد. با اين حال، به مدت چهار سال، مجلس تعطيل و مطبوعات توقيف شد. اين عده، بعدا كميته دفاع ملي را تأسيس كردند كه آنان نيز كاري از پيش نبردند. در اين ميان، احمد شاه نيز تصميم تغيير پايتخت گرفت و طي تلگرافي به دولتين روس و انگيس اطلاع داد. خبر تصميم گيري احمدشاه براي خروج از تهران، سفراي روس و انگليس را به تكاپو واداشت تا شاه را از اين تصميم بازدارند. درنهايت احمدشاه را تهديد كردند كه اگر از تهران خارج شود، پدرش را به جاي وي به سلطنت خواهند نشاند. احمد شاه كه اوضاع را چنين ديد، به شرط انصراف روس ها از ورود به تهران از رفتن به اصفهان خودداري كرد. در اين زمان حاكميت ايران نيز به علت بي لياقتي سران كشور، شديدا ضعيف شده بود.
روز جهاني ديابت
شكل گيري و توسعه پديده شهرنشيني، تغيير الگوي غذايي و كاهش تحرك و فعاليت بدني مناسب، شرايط مساعدي براي افزايش ميزان قند خون و ابتلا به بيماري ديابت را پديد آورده است. ديابت از جمله بيماري هايي است كه هر سال در جهان گسترش مي يابد. به پيش بيني سازمان بهداشت جهاني، تا سال 1390 ش(2011م)، تعداد مبتلايان به مرض قند به بيش از 250 ميليون نفر خواهد رسيد كه سهم ايران از اين مقدار در حدود يك و نيم ميليون نفر مي باشد. جهت شناساندن و افزايش سطح آگاهي در زمينه بيماري ديابت، روز 23 آبان به عنوان روز جهاني ديابت نامگذاري شده و انجمن ديابت ايران(ادا)نيز از سال،1369 با هدف ارائه برنامه هاي آموزشي و افزايش آگاهي جامعه نسبت به اين بيماري تأسيس شده است. مادراني كه نوزاد چهار كيلو به بالا به دنيا مي آورند؛ افراد چاق و كم تحرك، آنها كه در فشارهاي روحي شديد به سر مي برند و نيز افرادي كه نوعي سابقه فاميلي قوي ديابت غيروابسته به انسولين در آنان وجود دارد، احتمال خطر بيشتري براي ابتلا به اين بيماري دارند. تشنگي زياد، تكرار ادرار، ضعف عمومي و خستگي، افزايش و يا كاهش وزن بدن بدون علت مشخص و كندي در بهبود زخم از شايع ترين علايم ديابت(مرض قند)مي باشند.