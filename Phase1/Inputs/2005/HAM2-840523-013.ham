راپورت خبرنگار
جايي براي تلاقي
دو نفر خانم، يكي حدودا 50ساله، ديگري حدودا 20ساله، كنار هم روي صندلي هاي قرمز فايبرگلاس نشسته اند و روي دو، سه صندلي ديگر اطرافشان هم چند عدد كتاب و مقداري كاغذهاي كوچك و بزرگ قرار دارد. هر دو با جديت كامل مشغول هستند و انگار نه انگار كه اينجا كجاست. گوينده ايستگاه مي گويد: مسافران محترم لطفا پشت خط قرمز بايستيد. حالا ديگر همه به سمت واگن هاي مترو هجوم برده اند و در حال گمانه زني براي محل ايست مترو هستند، اما آن دو نفر كماكان به كار خودشان مشغول هستند.
بله،تدريس خصوصي در ايستگاه مترو! كمي عجيب است نه؟ اما آيا غير معمول بودن اين تصوير نشانه غير عقلاني بودن آن هم هست؟ خانم معلم مي گويد: امكان تدريس نه در منزل من هست و نه در منزل شاگردم، پس بهتر ديديم جايي را انتخاب كنيم كه كمترين وقت و هزينه را از ما بگيرد. مناسب ترين ايستگاهي كه به مسير ما مي خورد، همين جا بود.
مي گويم: راحت هستيد؟ سر و صدا، آدم ها...؟ مي گويد: هر جا باشي اين سر و صداها هست. مهم اين است كه هر دو نفر بدانند چكار مي خواهند بكنند.
مي گويم:‍ فكر مي كنيد اين بهترين راه است؟ و او باز هم با حوصله و لبخند معلمانه اش جواب مي دهد: اگر بهترين راه نباشد،به صرفه ترين و دم دست ترين راه كه هست.ضمن اينكه مي تواند با برنامه ريزي، بهتر از اين هم باشد.
فكر مي كنم همه حرف هاي آنها منطقي بود، اما همين حرف ها بهانه اي مي شود كه بيشتر به كاستي هاي شهري بينديشيم. البته اين مورد يك نوع كاستي نسبي است، يعني اينكه مي شود با برنامه ريزي هايي نه چندان مفصل، نتايج قابل توجهي گرفت.
چند روز پيش مطلبي در مورد نصب تابلوهاي مطالعه در مكان هاي عمومي نوشتيم، حالا اگر بتوان در ايستگاه هاي مترو محل كوچكي را هم براي امكان برقراري تعاملات اجتماعي در نظر گرفت، آيا نمي توان از تعداد سفرهاي روزانه شهري كاست؟ مسلما اين ماجرا منجر به كاهش ترافيك و استفاده بهتر از زمان و هزينه شهروندان نيز خواهد شد، ضمن اينكه فضاي فرهنگي تر مترو نيز مي تواند باعث تقويت روحيه مثبت شهروندي شود.
به هر حال نمونه اي كافي است كه باتوجه به آن بتوان امكانات ممكن تسهيل كننده روابط شهري را بررسي كرد. وقتي امكان برگزاري نمايشگاه عكس و نقاشي در مترو هست، بايد ديد آيا از اين فضاي بالقوه استفاده هاي ديگري هم مي توان كرد. شما هم فكر كنيد.