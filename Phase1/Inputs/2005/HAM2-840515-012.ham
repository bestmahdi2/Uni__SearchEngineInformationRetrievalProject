خبر
معتادان زنداني و ايدز
رئيس مركز مبارزه با بيماري هاي وزارت بهداشت گفت: بيشترين گروه در معرض خطر ايدز در كشور، معتادان تزريقي هستند كه بيشتر از سايرين تجربه زنداني شدن دارند، تحقيقات نشان مي دهد 20 درصد معتادان تزريقي در زندان ها مبتلا به ويروس hiv هستند.
به گزارش فارس، محمدمهدي گويا عصر ديروز در جمع خبرنگاران افزود: رفتارهاي پر خطر در همه دنيا در ميان زندانيان بيش از افراد عادي و حداقل 16 برابر بيشتر است، چهار رفتار پر خطر در زندان ها كه موجب ابتلاي زندانيان به ايدز مي شوند، شامل مصرف سرنگ و سوزن مشترك ميان معتادان، خالكوبي، روابط جنسي در داخل زندان و خشنونت و نزاع است.
وي ادامه داد: بر اساس تفاهمنامه اي كه در سال 80 براي رسيدگي به وضع سلامت زندانيان با سازمان زندان ها منعقد كرديم، اقدام براي كنترل اين بيماري آغاز شد و برنامه اي تدوين شد كه چهار عامل بالا را تحت كنترل درآورد. مهم ترين شاخص اين برنامه ها، توزيع سرنگ و سوزن يك بار مصرف، استفاده از داروهاي جايگزين مانند متادون به جاي مواد مخدر، جلوگيري از خالكوبي مخفيانه زندانيان، پيشگيري از روابط جنسي نامشروع از طريق راه اندازي اتاق هاي ملاقات  خصوصي در زندان ها بود كه حتي كشورهاي ديگر نيز در اين زمينه از ما الگوبرداري كردند. وي اضافه كرد: تجويز داروهاي جايگزين مانند متادون براي معتادان، علاوه بر كنترل ايدز و كاهش اعتياد تزريقي در زندان موجب كاهش خشونت و نزاع در داخل زندان شده و به شهادت زندانبانان، ميزان خشونت و نزاع در بندهاي معتاداني كه متادون
بين آنها توزيع شده، تقريبا به صفر رسيده است. گويا گفت: علاوه بر آن، راه اندازي مراكز درمان دادگاه مدار در قوه قضائيه با توجه به درمان معتادان داوطلب به جاي زنداني كردن آنها و استفاده از محكوميت هاي جايگزين و حرفه آموزي به جاي زندان، يك اقدام بسيار موثر در كنترل اعتياد در كشور بود؛ اقدامي كه در كشورهاي سوئيس، آمريكا،  استراليا و كانادا نيز پيش از اين انجام مي شد. رئيس مركز مديريت مبارزه با بيماري هاي وزارت بهداشت افزود: در مورد ابتلا به ويروس hiv در زندان ها، با وجودي كه در زمان حاضر حدود 20 درصد معتادان تزريقي در زندان ها گرفتار اين ويروس هستند، اما با اجراي طرح غربالگري بيماري ها در زندان ها، روند گسترش اين بيماري در زندان ها كند شده و رشد آرامي پيدا كرده است؛ انتظار ما اين است كه طي يك دوره 5 ساله اين آمار به نصف ميزان كنوني رسيده و حدود 10 درصد معتادان تزريقي را شامل شود.