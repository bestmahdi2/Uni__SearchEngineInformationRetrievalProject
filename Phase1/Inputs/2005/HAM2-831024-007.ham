با هر مبلغي مي توان عضو شد
نجات از دنياي زشت شكست!
با راه اندازي صندوق هاي حمايتي به وسيله نهاد مشخص و كاركرد پاسخگويي آن مي توان به نجات بسياري از معسرين و مالباختگان اميدوار شد
ايمان مهدي زاده 
از دالان تنگ با ديوارهاي بلند گذشت. قفل ها باز شد. يكي پس از ديگري دهليزهاي غم انگيز ندامتگاه را پشت سر گذاشت. به حياط بزرگ رسيد. چشم به آسمان دوخت. در بزرگ سبز رنگ باز شد. آرام و محكم گام برداشت. هواي آزاد را با نفسي عميق به سينه اش فرو برد. گردونه خاطرات در ذهنش چرخيد. انگار پرده نقره اي سينما را جلوي چشمش گذاشته اند.
حسن همخرجي او بود. هر چند پولي براي خرج كردن نداشتند. چند ماه حياط كوچك زندان را با هم از زير پاشنه در مي كردند و با همكلامي يكديگر آرام مي شدند. وقتي به خاطر 3 ميليون تومان بدهي راهي زندان شد، هيچ فكر نمي كرد كي دوباره روي آزادي راخواهد ديد. پول چنداني نبود ولي براي او همه سرمايه اش بود. شريكش تركش كرده و رفته بود. به تنهايي بايد جور پرداخت و ايستادگي در مقابل بستانكاران را مي كشيد. دوستش به خاطر ديه همخرج او شده بود. با پيكان زهوار در رفته ترمز بريده به عابر زده بود. شانس آورد كه مصدوم زنده ماند.
خودرو بيمه نبود و حالا اگر به گفته خودش ابوطياره را بفروشد و پول وديعه خانه را هم رويش بگذارد و تحويل مصدوم فلج بدهد، نمي تواند رضايتش را جلب كند.
رضا نفر سوم بود. سه نفري جوان و همسن و سال بودند و پر آرزو. حالا زير سقف هاي كوتاه تمام آرمان و آرزو را سوار بر باد مي ديدند كه هر لحظه دورتر مي شود. وضعيت رضا فرق مي كرد. كارگاه قالبسازي كوچكي داشت و از دو دوست ديگرش جلوتر بود. ولي وقتي مشتري قالب ها را تحويل گرفت و چك هايش به دليل كسر موجودي برگشت خورد، رضا فرصت پيدا نكرد، چك هاي  خودش را پاس كند.
ورشكسته يا معسر
زندان هاي ايران پر شده از مردان و زنان اينچنيني. كساني كه هرگز به فكر كلاهبرداري و اين قبيل مسايل نيفتاده اند ولي به خاطر يك بي احتياطي كوچك، ماه ها و سالها از دم زدن در هواي آزادي و حقوق شهروندي محروم مي شوند. در اصطلاح عوام به اين افراد ورشكسته مي گويند. البته تعريف علمي و اقتصادي اين واژه چيز ديگريست.
خليل لطيفي، مدير اداره حقوقي بانك مي گويد: در عرف و قانون به كسي ورشكسته مي گويند كه دادگاه به عدم توانايي وي براي پرداخت بدهي ها آگاه باشد و حكم ورشكستگي وي را صادر كند. در اينگونه موارد شخص خود به دادگاه مراجعه و اعلام ورشكستگي مي كند. البته اين بهترين راه براي گريز از فشارهاي عصبي و بلاتكليفي اوضاع اقتصادي است.
عوامل زيادي مي تواند باعث معسر شدن شخص شود. ولي در مواقع بسياري از اينكه شهروندي محترم، گاه تحصيلكرده راهي زندان مي شود، آن هم به خاطر مبالغ كوچك خود ما نيز دلگير و غمگين مي شويم 
دادگاه فقط براي تجار و كساني كه مشغول امور تجاري هستند راي ورشكستگي صادر مي كند.
وقتي تاجري با گردش مالي معين ساليانه دچار شكست اقتصادي مي شود، حكم مهجوريت پيدا مي كند. سعيد يزدي وكيل دادگستري درباره افراد مهجور مي گويد: هنگامي كه اين حكم به وي ابلاغ شد، ديگر اختيار اموال خودش را ندارد. تمام دارايي هاي وي را ضبط مي كنند. اين بخش از كار به عهده اداره تسويه و امور ورشكستگي است. اين اداره تمام دريافت و پرداخت شخص را متوقف مي كند. به عبارتي اختيار تمام اموالش را به عهده مي گيرد. براي پرداخت بدهي هاي مهجور طلب ديون ممتازه در اولويت قرار دارد. ابتدا بستانكاران طبقه بندي مي شوند و طبق قانون تمام يا بخشي از پول خود را دريافت مي كنند. پرداخت حقوق كارگران و حقوق بگير شخص ورشكسته در اولويت است، قانون حكم مي كند اين مبالغ بايد به درستي و 100 درصد پرداخت شود. سپس خدمه و طلبكاران ديگر تمام يا بخشي از پول خود را طبق زمانبندي كارشناسان تحويل مي گيرند. كارشناسان اداره تسويه و امور ورشكستگي در قوه قضائيه خود را در برابر افراد مالباخته و ورشكسته مسوول مي دانند و بايد كار دقيق و ظريفي را انجام دهند.
زندانيان ابتداي گزارش را اما نمي شود با واژه ورشكسته خطاب كرد. در قانون به اين افراد معسر مي گويند. وي كسي است كه در عسر و حرج به سر مي برد و از پرداخت بدهي هاي كوچك ناتوان مانده است. براي اين افراد اما هنوز قانون حمايتي شكل نگرفته است. آنان از گردش مالي معين ساليانه برخوردار نيستند. اغلب كارگري ندارند و خود به تنهايي در مقابل بستانكار قرار مي گيرند. تنها يك يا چند شاكي دارند و در اين صورت تا تسويه حساب و جلب رضايت شاكي پشت ميله هاي زندان به سر خواهند برد.
سرهنگ محمودي نيا، كارشناس دايره چك درباره زنداني شدن اين افراد مي گويد: عوامل زيادي مي تواند باعث معسر شدن شخص شود. ولي در مواقع بسياري از اينكه شهروندي محترم، گاه تحصيلكرده راهي زندان مي شود،  آن هم به خاطر مبالغ كوچك خود ما نيز دلگير و غمگين مي شويم. كاش صندوق حمايتي براي اين افراد شكل بگيرد. بعضي وقت ها اجراي قانون براي ماموران سخت مي شود و آن هنگامي است كه يك شهروند به خاطر چند صدهزار تومان بايد دستبند به دست راهي كريدورهاي زندان شود. اوايل پاييز، يك معلم ميانسال كه ضمانت يكي از اقوامش را كرده بود به خاطر عدم پرداخت و متواري شدن وي به خاطر يك ميليون و 200 هزارتومان راهي زندان شد. بستانكار به هيچ وجه رضايت نمي داد كه اين مبلغ را به شكل اقساط دريافت كند. گويا لجباري مي كرد. از سويي وقتي اينگونه افراد به ندامتگاه بروند و در كنار مجرمان زندگي كنند، روحيه شان به شدت متاثر و افسرده مي شود.
عسر و حرج ويژه قشر كم درآمد
افراد معسر يا به اصطلاح عوام و خرده ورشكسته ها به دلايل زيادي دچار كسر اموال مي شوند و راهي زندان. ريسك بدون پشتوانه، عمده ترين دليل آن است. دكتر عاطفه محنت خواه، آسيب شناس اجتماعي در اين باره مي گويد: اغلب اين افراد از طبقات كم درآمد اجتماع به حساب مي آيند. آنان در مقايسه خود با جوانان و همسالان خويش از قشر مرفه دچار سوء تعبير مي شوند و به قولي نيت مي كنند، راه چندين ساله را كوتاه و زودتر اين شكاف و فاصله طبقاتي را پر كنند. نداشتن پشتوانه هاي معتبر اقتصادي اجازه يك خطا را نيز از ايشان سلب مي كند و با نخستين اشتباه اسير گردونه ملال انگيز چك و امور قضائي و زندان يا جلب رضايت بستانكار مي شوند.
ديه نيز از موارد مولد عسر به حساب مي آيد. بدهي به اشخاص يا صندوق دولت تفاوتي ندارد، معسر تا زماني كه نتواند رضايت جلب كند يا مبلغ را پرداخت، عمري را در زندان سپري خواهد كرد. نكته نهفته در قوانين اينجاست كه از اشخاص حقيقي مي توان رضايت گرفت، مبلغ را اقساط پرداخت كرد يا با تاخير ولي بدهي به صندوق دولت هيچ يك از اين شرايط را بر نمي تابد و معسر بايد راهي زندان شود.
از دلايل ديگري كه معسرين به آن انتقاد دارند، مي توان به عدم پايداري و ثبات بازار اشاره كرد. معمولا اين افراد تحت پوشش حمايت هاي بيمه اي نيز قرار نمي گيرند. تنها دلخوشند به يك ناجي.
تقويت روابط خانوادگي
درگذشته آداب و رسوم خوب و در خور اعتنايي وجود داشت كه با افزايش دغدغه هاي زندگي خشك و خشن و ماشيني شهري در بسياري موارد رنگ باخته است. از روزگاري مي گوييم كه افراد خانواده و خويشاوندان بيشتر از امروز از حال يكديگر با خبر بودند. وقتي كسي دچار مشكل مالي مي شد، هر يك از اقوام گوشه اي از اين خلاء را پر مي كرد تا شخص راهي زندان نشود. درخانواده هاي زيادي براي چنين مواردي، افرادي را در جريان امور قرار مي دادند كه از استطاعت مالي خوبي برخوردار بودند، همه دل ها را يكي مي كردند و به حل مشكل كمر همت مي بستند.
تقويت روابط خانوادگي و دوستي هاي محكم و ريشه دار مي تواند شهروندان را از خطر عسر و حرج محافظت كند. گشايش صندوق هاي پس انداز خانوادگي نيز ضريب امنيت جوانان عضو آن را براي ورود به بازار، بالا مي برد. ديگر نظام بيمه است كه افراد زيادي در اينگونه موارد تازه به ياد چتر حمايتش مي افتند. اگر پيش از ورود به بازار كار و انجام معاملات، از بيمه سرمايه گذاري برخوردار شويد، لااقل زندان رفتن را از ذهن خود مي زداييد. چند سالي است كه نهادهاي مختلف با برگزاري مراسم گوناگون تحت عناوين متفاوت، مبالغي را براي آزادي اين قبيل زندانيان جمع آوري مي كنند. اگر اين امور تحت نظارت و اجراي صندوق مشخص شده اي قرار گيرد، بهتر مي توان معسرين را شناسايي و از بند رهانيد.