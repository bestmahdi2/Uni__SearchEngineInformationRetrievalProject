آنچه بايد در مورد نشست و رانش زمين در تهران بدانيم
داستان لغزش هاي ويرانگر
سيدسعيد حسيني
در سال ها و خصوصا در ماه هاي اخير هر از گاهي در جرايد، روزنامه ها و ساير رسانه هاي خبري، در مورد نشست، لغزش و رانش زمين در گوشه و كنار تهران، مخصوصا در مناطقي مثل جنوب تهران، محدوده ميدان آزادي و غرب تهران، اميرآباد، ميدان خراسان، سعادت آباد، كوي نفت و منطقه شهرري و... اخباري را كه در يك كلام روايتگر تخريب و آسيب ديدگي ساختمان هاي مسكوني، اداري و... هستند، خوانده يا مي خوانيم و مي شنويم. حتي در بعضي از اين مناطق مي توانيد تابلوهاي هشدار دهنده مربوط به اين روند را بعينه در كوچه و خيابان مشاهده كنيد.
متاسفانه در حال حاضر اين روند نامطلوب حالت رو به رشدي داشته، در حال تشديد است و در واقع از حالت يك مشكل خارج شده و به صورت يك بحران عظيم منطقه اي در حيطه مديريت شهري تهران درآمده كه تمام سازمان ها و نهادهاي مسئول و البته همكار در زمينه مديريت بحران شهري، تهران را به مبارزه اي تمام عيار خواهد طلبيد. سازمان هايي مثل سازمان انرژي اتمي ايران، معاونت هاي مختلف شهرداري تهران، سازمان مديريت و برنامه ريزي كشور، ستاد مشترك ارتش جمهوري اسلامي ايران، نيروي انتظامي، شركت هاي آب و فاضلاب، برق و مخابرات تهران، وزارت بهداشت، درمان و آموزش پزشكي، استانداري تهران، سازمان صداوسيما شركت ملي نفت و به طور كلي تمامي سازمان هايي كه تحت عنوان اعضاي ستاد پيشگيري و مديريت بحران تهران با هم همكاري مي كنند، اگر براي مقابله با روند تغييرات ساختاري لايه هاي زمين در مناطق مختلف تهران به طور جدي وارد عمل نشوند و بخواهيم مثل مقابله با حوادث طبيعي و غيرطبيعي ديگر كه در كشور رخ مي دهند و در يك لحظه خسارات و لطمات مالي و جاني جبران ناپذير بسياري را به منابع مالي و انساني كشور تحميل مي كنند، با اين قضيه نيز برخورد كنيم و در واقع راهكارها و رهيافت هاي پيشگيرانه را به كار نگيريم، اين بدان معني خواهد بود كه از حوادث مخرب گذشته، هيچ درس آينده سازي نگرفته ايم و به قول معروف داريم در جا مي زنيم يا به عبارت ديگر آش همان آش است و كاسه همان كاسه؛ كه در اين صورت بايد منتظر يك حادثه زلزله گونه در كلانشهر تهران به نام فرونشستگي و پايين رفتن زمين باشيم كه خسارات آن چيزي از زلزله كم نخواهد داشت، بلكه به جرات مي توان گفت كه در صورت عدم رسيدگي، با زلزله برابري خواهد كرد.
خوشبختانه در اين زمينه تشكيل ستاد مديريت بحران در تهران يك ايده بسيار عالي و يك حركت اميدواركننده بوده كه تا حدودي هم وارد فاز اجرايي شده است، اما مادامي كه اين ستاد وظايف و مسئوليت هاي خود را در زمينه تهيه و تدوين آئين نامه ها و دستورالعمل هاي ايمن سازي و مقاوم سازي ساختمان ها در محدوده شهر تهران و نظارت دقيق بر اجراي فني اين قوانين و مقررات و نيز هماهنگي،  پشتيباني، پيگيري و نظارت و كنترل بر عمليات اجرايي در زمينه پيشگيري و مقابله با بحران به نحو احسن براي رسيدن به اهداف تعيين شده در اساسنامه آن عمل نكند، بود و نبود آن عملا هيچ توفيري به حال اين وضعيت نابسامان نداشته و نخواهد داشت.
مسئله نشست تهران مي تواند علل و عوامل مختلفي داشته باشد كه نهادها و سازمان هاي فوق الذكر بايد براي از بين بردن اسباب و دلايل اين بحران به ظاهر پنهان يا تضعيف آنها راهكارهاي لازم و البته با قابليت اجرايي بالا و كاربردي متناسب با وضعيت ساخت و ساز دركشور را به كار گيرند.
قبل از پرداختن به شناخت علل و عوامل نشست هاي زمين ذكر يك نكته در مورد ساختار زمين لازم است و آن اينكه زمين ماده اي ست كه از سه فاز آب، خاك و گاز(هوا)تشكيل شده است؛ اين سه عنصر در تعامل با يكديگر حالت پايداري و ثبات زمين را تامين مي كنند. هرگاه مقدار يكي از اين سه عامل تغيير كند و جاي خود را به ديگري بدهد، وضعيت پايداري زمين به هم خورده و زمين از حالت تعادل نرمال خود خارج مي شود.
در واقع از ميان برداشتن يا به حداقل رساندن ميزان و مقدار عوامل به هم زننده تعادل و توازن بين اجزا و تركيبات زمين تا حد امكان، مهمترين و اصلي ترين كاري ست كه ستاد مديريت بحران در زمينه پيشگيري از نشست مستمر و مداوم زمين بايد به انجام برساند كه ديگر حادثه يا بحراني در انتظار وقوع نباشد كه بعد از آن نياز به جبران خسارات يا بازسازي مناطق، ساختمان ها يا تاسيسات و... داشته باشيم.
يكي از مهمترين عوامل نشست در تهران وجود تعداد بسيار زياد چاه هاي جذبي براي دفع انواع پساب هاي خانگي و صنعتي و نبود شبكه لوله كشي انتقال و دفع فاضلاب در مناطقي از تهران است. از طرفي پايين رفتن سطح سفره هاي آب زيرزميني به دليل بهره برداري
بيش ازحد از اين منابع آب زير سطحي براي مصارف مختلف از جمله پمپاژ و مصرف آنها در زمينه كشاورزي و حتي در آبياري زمين هاي مناطق اطراف تهران مثل زمين هاي زراعي مناطق اطراف ورامين و نيز آبياري فضاي سبز پارك ها و تامين ساير مصارف آبي پارك ها در سطح شهر مثل درياچه ها و آبشارهاي مصنوعي و استخرها و... و در نتيجه از حالت اشباع و حتي نيمه اشباع خارج شدن خاك و بر همين اساس نفوذ بيش از حد اين پساب ها به داخل لايه هاي زمين براي اشباع شدن خاك باعث تخلخل زمين يا لجني شدن آن مي شود كه نتيجه تمام اين فرايندها در نهايت كاهش مقاومت و قدرت باربري خاك و نشست و فرورفتگي زمين در اثر بارهاي وارده و درنتيجه آسيب ديدگي هاي جزئي يا تخريب هاي شديد ساختمان ها و ساير سازه هاي احداث شده در اين گونه مناطق را در پي خواهد داشت كه ناگفته پيداست اين جريان چه خسارات و لطمات جبران ناپذيري را براي شهر تهران و در مقياس وسيع تر براي كشور در پي دارد.
وجود گسلي فعال در جنوب تهران بنام گسل ري كه هرازگاهي خرده لرزه هايي در شعاع 100 تا 150 كيلومتري آن ديده مي شود، مي تواند يكي ديگر از علل و عوامل نشست زمين در مناطق جنوبي تهران باشد. گسل فعال، اصطلاحا به گسل هايي گفته مي شود كه طي 10 هزار سال گذشته يك فعاليت لرزه اي از خود بروز داده باشند. بر اين اساس تمام گسل هاي تهران، گسل فعال محسوب شده و همواره ريزلرزه در آنها ديده شده و هر آن امكان رخ دادن لرزه كامل و ويرانگر در آنها وجود دارد كه نه تنها باعث نشست زمين مي شوند، بلكه مي توانند دهان باز كرده و در يك چشم بر هم زدن، ابر شهري مثل تهران را در كام خود فرو برند.
از ديگر مسببان قابل ذكر در اين زمينه ساخت و سازهاي بي رويه و با تعداد طبقات زياد(بلندمرتبه سازي و برج سازي)در مقياس بيشتر از حد استاندارد در مناطق و محدوده هاي با تراكم و البته تقاضاي بالاي خدمات آموزشي و اداري ست كه اين مسئله باعث به هم خوردن تعادل سه فاز آب، خاك و هوا در لايه هاي زمين و تغيير ساختار و درصد تراكم آنها شده كه در نهايت منجر به اين مي شود كه زمين قادر نباشد كه وظيفه باربري خود را به نحو احسن انجام دهد و در نتيجه نشست كرده و از تراز معمول خود پايين تر مي رود. در پايان از يك عامل اساسي در اين زمينه يعني نبود مطالعات و بررسي هاي فني و مهندسي در زمينه خصوصيات ژئوتكنيكي و زمين ساختي منطقه محل احداث سازه و نيز نحوه انجام عمليات اجرايي ساختمان ها از نظر ميزان انطباق آنها با اصول و قوانين آئين نامه اي موجود در اين زمينه نبايد غافل شد. اگر در احداث يك سازه اصول فني و مقررات اجرايي به نحو مطلوب عملي نشود و تمام اجزاي ساختمان از پي گرفته تا بام آن به صورت كاملا صحيح و اصولي و مبتني بر بندبند آئين نامه هاي اجرايي كشوري و بين المللي موجود در اين زمينه ساخته شوند. در اين ميان رعايت نكات فني در احداث پي ساختمان از اهميت بسيار بيشتر و حياتي تري برخوردار است. از جمله تراكم اوليه خاك زير پي، داشتن عمق كافي براي مقاومت در برابر يخبندان و ساير شرايط نامساعد محيطي و تاثيرات مخرب مواد آلي و شيميايي، در نظر گرفتن شرايط خاك هاي منبسط شونده در طراحي پي، انتخاب نوع پي متناسب با شرايط اقتصادي و اجرايي پروژه، بهبود و تقويت خاك هاي ضعيف براي پي سازي، پرهيز از پي سازي و احداث ساختمان خصوصا ساختمان هاي سنگين و بلندمرتبه روي زمين هاي سست و كم مقاومت تا حد امكان، اجراي شمع كوبي به جاي پي هاي معمولي در مناطقي كه پي هاي معمولي از نظر باربري جوابگو نيستند و....
در همين دوقدمي خانه...
ارديبهشت ماه پارسال بود كه خبري از كوي نفت رسيد؛ ساختمان بي محابا لرزيده بود و مردم ترسيده بودند. تا صبح ستاد بحران تشكيل شد، دستك هاي حفاظتي نصب شدند، چادرهاي حلال احمر برپا شد و عده اي بي خانمان شدند، همه اين ها در دوقدمي خانه ما در مقياس شهر اتفاق افتاد؛ رانش زمين در كــوي نفت. ايـــن روند نامطلــوب مي تواند حالت
رو به رشدي داشته باشد و از حالت يك مشكل خارج شده و به صورت يك بحران عظيم منطقه اي در حيطه مديريت شهري تهران درآيد.