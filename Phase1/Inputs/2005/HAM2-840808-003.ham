زنبيل
سرما، لباس هاي در انبار را به ويترين كشاند
هفته گذشته با اعلام ناگهاني احتمال كاهش دماي هوا تا 14 درجه سانتي گراد، همه به ناگهان غافلگير شدند. تا پيش از آن گرماي هوا انگار خيال همه را راحت كرده بود كه فعلا بايد از همين لباس هاي تابستاني استفاده كنند و هيچ كس هنوز به فكر خريد لباس هاي گرم پاييزه و زمستاني نيفتاده بود. اما اعلام كاهش دماي هوا حتي بازار پوشاك را هم غافلگير كرد. دست اندركاران توليد پوشاك هنوز لباس هاي گرم را آماده و روانه بازار نكرده بودند كه با سيل متقاضي خريد پوشاك پاييزه و گرم مواجه شدند و اين زمان فرصت خوبي بود تا فروشندگان سري به انبارهاي خود بزنند و پوشاكي را كه از سال گذشته روي دستانشان مانده و به اصطلاح بنجل شده بود، بيرون بياورند، گرد و خاك آن را بتكانند و به مشتري بفروشند. در اين ميان، خريدار هم وقتي تنوعي در بازار نمي بيند مجبور مي شود يكي از اقلام موجود را انتخاب كند. البته فروشنده ها هم از سر هوشياري براي اينكه مشتري را مجاب كنند جنس شان بنجل و براي سال گذشته نيست، قيمت ها را نسبت به پارسال افزايش دادند تا اين شبهه از ميان برود. حالا اگر به بازار رفتيد و يك سوئي شرت پاييزه خريديد، آن را كاملا وارسي كنيد تا بيدزده نباشد، چون مطمئنا از سال هاي قبل روي دست مغازه دار مانده است و اگرچند روز گذشت و ديديد سوئي شرت كم كم دچار پوسيدگي مي شود باز هم تعجب نكنيد، اين خاصيت لباس هاي كهنه است. اما اگر تا به امروز هنوز براي خريد لباس گرم به بازار مراجعه نكرده ايد، دست نگه داريد. سعي كنيد از لباس ها گرم سال قبل خود استفاده كنيد. صبر كنيد تا جنس هاي جديد بازار از راه برسند، تضميني وجود ندارد كه قيمت هاي مناسبي داشته باشند، اما لااقل مطمئن هستيد كه ديگر بنجل نيستند، از طرفي حق انتخاب شما به لحاظ قيمت و مدل بالا مي رود. اين را هم به خاطر داشته باشيد كه بايد هميشه خود را براي تغييرات ناگهاني هوا آماده كنيد. حتما يادتان هست كه كماكان در سال هاي گذشته هم اين اتفاق رخ داده بود كه با تغيير ناگهاني دما كولرها را خاموش و بلافاصله بخاري و شوفاژها را روشن كرده بوديد. پس در مورد پوشاك هم هميشه اين آمادگي را داشته باشيد تا از سر اجبار دست به خريد نزنيد.