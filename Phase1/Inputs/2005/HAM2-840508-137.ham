نگاه امروز
وامدار عقل جمعي
عباس اسدي
علي رغم اينكه در فصل هفتم قانون اساسي جمهوري اسلامي ايران بر ضرورت تشكيل شوراها، تاكيد شده، اين فصل پرفروغ از قانون اساسي تا هفتم اسفند سال 1377 به رغم نياز كشور براي تشكيل پارلمان هاي محلي مهجور ماند؛ اما واقعيت اين است كه 20 سال پس از جمهوري اسلامي، همين شوراها منشأ تحول و دگرگوني در مديريت كشور شدند تا جايي كه دولت پيش رو از رهگذر همين انتخابات شوراها پله هاي دمكراسي را طي كرد و با راي قاطع مردم به عنوان رئيس جمهور برگزيده شد.
اكنون شوراها در دومين دوره فعاليت آنچنان به عنوان نهادي ضروري ميدان عمل پيدا كرده اند كه دامنه اين نيازها حتي به غير از پارلمان هاي محلي حوزه قضا را در بر گرفته و به عنوان نهادي مستقل و تاثيرگذار به درون پيكره دولت هم نفوذ كرده است. تشكيل شوراهاي عالي استانها، شهرستان و شهر و مقوله هايي چون شوراياري و شوراي محلات و شوراهاي
حل اختلاف شهر و روستا از دل همين شوراهاي منشعب از فصل هفتم قانون اساسي تا لايه هاي متعدد نظام سياسي و اجتماعي نفوذ كردند. اما اكنون دولت آينده، نيك تر از همه از وظايف و شرايط كار شوراها شناخت كامل دارد و بهتر مي تواند مشكلات و نواقص كار اين نهاد مردمي را لمس كند. دولت منتخب تا پيش از انتخابات رياست جمهوري بارها از كوچك  كردن دولت و دادن اختيارات بيشتر به شوراها سخن گفته و انتظار اين است در دولت آينده اين مهم اجرايي و عملياتي شود.
بي ترديد با تاسيس شوراها، قدرت بخشي به نهادهايي كه در نبود شوراها وظايف آنها را بر عهده داشته اند، كاهش يافته است، اين نكته باعث نوعي چالش حفظ قدرت بين اين سازمان ها از يك سو و شوراها براي كسب قدرت واقعي از ديگر سو شده است. اين چرخه بايد جاي خود را به مدارا و تن دادن به اجراي قوانين بدهد.
و نكته آخر اينكه اگر بهترين قوانين براي فعاليت شوراها به تصويب برسد، اما مردم به عنوان كساني كه اعضاي شوراها به عنوان نمايندگان آنها قصد تحقق اراده و حاكميت آنها را دارند، در اين مسير جدي گرفته نشوند بدون ترديد شوراها در نيل به اهداف خود ناتوان خواهند بود.
دولتي كه اكنون به مدت چهار سال، سكان اداره كشور را در دست مي گيرد، بيش و پيش از آنكه دل در گرو گروه هاي سياسي و احزاب دولت ساز داشته باشد، رو به سوي نيازهاي مردم كرده و راي و اقبال آنها را با خود همراه كرده است.
بايد پذيرفت كه شوراها با نزديك به 200 هزار عضو اصلي و علي البدل، برگزيده مردم هستند و دولت برآمده از مردم در اين مسير وامدار كسي جز انديشه شورايي و عقل جمعي نيست.