هنوز يك ماه از تابستان باقي است توصيه هاي بهداشتي را جدي بگيريد
دو نكته تابستاني
مترجم: طلوع رياضي
كودك، تابستان و تغذيه
هر فصلي به دليل ويژگي هاي خاصش به يك نوع رژيم غذايي متفاوت نياز دارد. زيرا در هر فصلي از سال با توجه به تغييرات محيطي نيازهاي بدن نيز تغيير مي كنند. گرماي هوا، نور آفتاب و تعرق بيش از حد در فصل تابستان نياز به يك تغذيه سالم در اين فصل را مطرح مي كنند. متخصصين دانشگاه ناوارا براي تغذيه كودكان در فصل تابستان موارد زير را پيشنهاد مي كنند:
1)مقدار چربي موجود در برنامه غذايي كودك در اين فصل نبايد از 30 درصد فراتر برود. اين چربي معمولاً در كره، مارگارين، تخم مرغ و ماست وجود دارد.
2)بخش اعظم برنامه غذايي كودك بايد بر پايه كربوهيدرات ها باشد. يعني در حدود 50 الي 60 درصد رژيم غذايي كودك بايد براساس مصرف كربوهيدرات باشد كه اين ماده غذايي معمولاً در نان، ماكاروني، برنج، سيب زميني، آرد، عدس و لوبيا وجود دارد.
3)در اين فصل براي جلوگيري از يبوست مصرف ميوه و سبزيجات را حتماً وارد رژيم غذايي فرزندتان بكنيد. زيرا سرشار از فيبر هستند و هضم آنها آسان است. در ضمن مي توانند به جبران آب از دست رفته بدن كمك كنند.
4)يكي از مهم ترين سرگرمي هاي كودكان در فصل تابستان شنا كردن يا آب تني كردن در وان حمام است. اما براي جلوگيري از بروز مشكلات گوارشي بايد بين مصرف آخرين وعده غذايي و شنا كردن يا حمام كردن حداقل 5/1 الي 2 ساعت فاصله باشد. شنا كردن يا حمام كردن بلافاصله بعد از غذا، مي تواند باعث ايجاد تهوع، شكم درد و استفراغ بشود.
5)از مصرف زياده از حد تنقلات جلوگيري كنيد. معمولاً كودكان و حتي بزرگسالان روزهاي گرم تابستان را با بستني، يخ در بهشت، شربت و... مي گذرانند. اين مواد را با ميان وعده هاي سالمي مثل ميوه، آبميوه طبيعي، خشكبار و ساندويچ جايگزين كنيد.
6)كودكان بايد روز خود را با يك صبحانه سالم و قوي آغاز كنند. معمولاً كودكاني كه در اين فصل ديرتر از خواب بيدار مي شوند، وعده غذايي صبحانه را از دست مي دهند و روز خود را با ناهار آغاز مي كنند. برطبق آخرين تحقيقات انجام شده صبحانه خوردن سوخت و ساز بدن را افزايش مي دهد. صبحانه كودكان مي تواند شامل شير، آبميوه و يا ميوه تازه باشد.
7)به كودكان ياد بدهيد به زمان غذا خوردن احترام بگذارند و با عجله غذا نخورند. زيرا زياد جويدن غذا، هضم آن را آسان مي كند و از بروز مشكلات روده اي جلوگيري مي كند.



تابستان و خانم هاي باردار
در فصل تابستان علائم آزاردهنده ماه هاي اوليه بارداري مثل حالت تهوع و استفراغ شدت مي يابند. همچنين بي اشتهايي ناشي از گرما زدگي يكي ديگر از نتايج افزايش درجه حرارت هواست كه معمولاً اكثر خانم هاي باردار با آن دست به گريبان هستند.
گرما باعث از دست رفتن آب بدن مي شود كه اين پديده نيز به نوبه خود نتايجي مثل فشار بالا و ضعف را به دنبال خواهد داشت. به همين دليل، در روزهاي گرم فصل تابستان بايد از مواد غذايي استفاده كرد كه ويتامين ها و آب مورد نياز بدن را تأمين كنند.
*ميوه نيروبخش است و هضم آن بسيار آسان است، خانم ها مي توانند ميوه را به صورت تازه و كامل يا آبميوه طبيعي و يا به عنوان ميان وعده مصرف كنند. ميوه مي تواند ويتامين ها و مواد معدني مورد نياز بدن مثل ويتامين ث،اسيد فوليك، پتاسيم، منيزيم و كربوهيدرات ها را تأمين كند، به علاوه مقدار بالاي آب موجود در ميوه مي تواند به جبران آب از دست رفته بدن در اين فصل كمك كند. متخصصان تغذيه توصيه مي كنند خانم هاي باردار ميوه را با پوست مصرف كنند، زيرا مصرف ميوه با پوست به دليل مقادير بالاي فيبر موجود در آن مي تواند از بروز يبوست جلوگيري كند. در ضمن هيچگاه مصرف سبزيجات را فراموش نكنيد. اما قبل از مصرف ميوه و سبزي حتماً آنها را خوب بشوييد؛ زيرا احتمال انتقال باكتري و ويروس و درنتيجه بروز بيماري هاي عفوني در اين فصل بسيار زياد است. ولي هيچگاه ميوه و سبزي را به مدت طولاني در آب خيس نكنيد.
* مواد لبني را از برنامه غذايي خود حذف نكنيد. مصرف لبنيات به دليل داشتن مقدار زيادي كلسيم، ويتامين b2، d و پروتئين به خانم هاي باردار توصيه شده است، مصرف ماست در فصل تابستان براي خانم هاي باردار بسيار مفيد است؛ زيرا هضم آن آسان است و مي تواند به رفع بي اشتهايي ناشي از گرما كمك كند.
بي اشتهايي ناشي از گرما
افزايش درجه حرارت هوا معمولاً باعث بروز بي اشتهايي در خانم هاي باردار مي شود. اگر بي اشتهايي چندين روز ادامه پيدا كرد، حتماً بايد با پزشك متخصص مشورت كنيد. اما اگر اين بي اشتهايي گذرا بود، مي توانيد موارد زير را به كار ببنديد:
- تعداد وعده هاي غذاي خود را افزايش دهيد و در عين حال، از حجم غذا در هر وعده كم كنيد. اين عمل از بروز حالت سنگيني و سيري بعد از خوردن يك وعده غذاي مفصل جلوگيري مي كند.
- سعي كنيد قبل از غذا سوپ يا سالاد نخوريد. چون اين مواد معده شما را پر مي كنند و شما نمي توانيد غذاي اصلي را بخوريد.
- مواد غذايي مختلف را امتحان كنيد تا اشتهاي خود را تحريك كنيد.
- به مقدار زياد آب بنوشيد، يكي از مهم ترين مشكلات خانم هاي باردار در اين فصل از دست دادن آب بدن است.
- سعي كنيد با آرامش و در محيط هاي مطلوب و دلپذير غذا بخوريد.
- انجام فعاليت هاي ورزشي قبل از غذا خوردن معمولاً اشتها  را افزايش مي دهد.