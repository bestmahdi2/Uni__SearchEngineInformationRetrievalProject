چرتكه
منابع ملي قطره قطره هدر مي رود
هيچ كس دوست ندارد، بنزين گران شود. همه دوست دارند بنزين آنقدر ارزان باشد تا هر كس با خيال راحت باك اتومبيل شخصي اش را پر كند و با آن هر كجا كه خواست برود و بنزين آنقدر ارزان باشد كه هيچ كس مجبور به استفاده از وسايل نقليه عمومي نشود يا كرايه تاكسي نپردازد.
ايراني ها به شكلي بي رويه بنزين مصرف مي كنند، چون بنزين ارزان است و همه توانايي اين را دارند كه هزينه اش را بپردازند، حتي اقشار كم درآمد جامعه.
حجم واردات بنزين ايران بسيار بالاست؛ حدود 5/4 ميليارد دلار در سال، يعني حدود دو سوم ارزي كه توسط صادرات غيرنفتي وارد كشور مي شود، با خريد بنزين دوباره از كشور خارج مي شود و اين يعني هدر رفتن منابع كشور، آن هم به شكلي غيرعادلانه.
خيابان هاي شهر شلوغ است، تعداد ماشين هاي تك سرنشين زياد است و هيچ صاحب ماشيني تمايلي به استفاده از وسايل نقليه عمومي ندارد.
اما آيا اگر اين يارانه اي كه متوجه بنزين شده، صرف توسعه ناوگان حمل و نقل عمومي مي شد، بهتر نبود؟ مطمئنا شما هم موافقيد آنهايي كه از وسايل نقليه عمومي استفاده مي كنند، گناهي نكرده اند كه توان خريد اتومبيل شخصي را ندارند، اما به چوب ماشين دارها مي سوزند. به اجبار سوار اتوبوس هاي شلوغ مي شوند و ساعت ها سرپا در ترافيكي كه از ازدياد خودروهاي سطح شهر ايجاد شده،مي مانند.
راستي اگر همه بدانند كه ارزانفروشي بنزين به ضرر اقتصاد ملي و به ضرر خود و هموطنشان است باز هم با گراني آن مخالفت مي كنند.
تقويت ناوگان حمل و نقل عمومي، اتوبوس ها و ميني بوس ها، مترو و حتي ارائه تسهيلات به تاكسي داران و از طرفي آگاه سازي مردم از طريق رسانه ها مي تواند زمينه خوبي را براي درك درست اين معضل و تبعات آن ايجاد كند.
خيابان ها و بزرگراه هاي كشورهاي اروپايي خلوت است، در آنجا هيچ كس گشت زني با اتومبيل شخصي را به عنوان تفريح روزهاي تعطيل انتخاب نمي كند. در آنجا بنزين گران است، هيچ كس غير از موارد لزوم، اتومبيل شخصي خود را از پاركينگ منزل خارج نمي كند. در آنجا هيچ كس سرمايه هاي ملي را به آساني هدر نمي دهد.
ما هم تمرين مي كنيم تا قدر سرمايه هاي ملي را بدانيم؛ سرمايه اي كه متعلق به تك تك ماست و مي تواند در بسياري موارد ديگر به كمك ما بيايد.
حواس مان باشد اگر بنزين گران شد، ناراحت نشويم، بايد به عواقب مثبت اين كار فكر كنيم.