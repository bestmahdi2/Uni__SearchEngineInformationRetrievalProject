كاهش بيماري ايدز در ميان اهداكنندگان خون
گروه اجتماعي: در حالي كه آمار مبتلايان به ايدز در كشور بيشتر شده است، اين آمار در ميان اهداكنندگان خون در 3 سال گذشته كاهش نشان مي دهد.
مدير كل پايگاه انتقال خون تهران در اين باره توضيح داد: در بين اهداكنندگان خون در سال 80، 17 نفر، سال 81، 14 نفر و سال 83 فقط 11 نفر آلوده به hiv گزارش شده است.
به گزارش ايسنا، مديركل پايگاه انتقال خون تهران همچنين با بيان اين  كه يك چهارم خون مورد نياز كشور را پايگاههاي انتقال خون تهران تامين مي كنند، گفت: اين در حاليست كه تهران از نظر تجهيزات در وضعيت مناسبي قرار ندارد.
دكتر زهره عطارچي در جلسه  شوراي برنامه ريزي و توسعه استان تهران با بيان اين  كه از نظر سازمان جهاني بهداشت، ايران در منطقه مديترانه شرقي مقام اول را از نظر سلامت خون داراست، اظهاركرد: در كشورهاي در حال توسعه به ازاي هر 1000 نفر 22 نفر اهدا كننده خون بهترين شاخص است. اين در حاليست كه اين شاخص در تهران حدود 26 به ازاي هر 1000 نفر جمعيت است.
وي با بيان اين  كه يك واحد خون جان سه نفر را نجات مي دهد، خاطرنشان كرد: از هر 100 واحد خون حدود 8 واحد خون كامل و مقداري فرآورده هاي خوني تامين مي شود؛ خون كامل براي جراحي قلب باز و تعويض خون نوزادان به مصرف مي رسد.
دكتر عطارچي ادامه داد: بر اساس بررسيهاي به عمل آمده روي 100 هزار تهراني و 100 هزار اهدا كننده خون در سال،82 در اهدا كنندگان خون ميزان هپاتيت b، 5/2برابر، ميزان هپاتيت c، 5/3 برابر و ميزان hiv، 02/4درصد كمتر از جمعيت عادي است.
وي با اشاره به اين  كه هزينه هر تست عادي براي تاييد سلامت خون يك دلار هزينه هر تست تاييدي 15 دلار است، افزود: تست هاي هپاتيت b و c، ايدز و سيفليس و گروه خون rh از جمله آزمايشات روتين انجام شده بر روي خونهاي اهدايي است و اين در حاليست كه بيماريهاي عفوني خون داراي دوره مخفي است كه غير قابل تشخيص با هر تستي است.
مديركل پايگاه انتقال خون استان تهران ادامه داد: علي رغم تاكيدات صورت گرفته، هنوز بيمارستاني براي تشكيل كميته بيمارستاني انتقال خون اقدام نكرده كه اين مسأله نيازمند بازنگري است.