براي نخستين بار در نوروز 84
با راه اندازي «گشت مجازي» پليس راه،جاده ها كنترل مي شود
گروه اجتماعي:  براي نخستين بار در كشور، با راه اندازي «گشت مجازي»   با به كارگيري يكهزار و 700 نيروي جديد ناوگان پليس راه با كمك 60 ايستگاه پليس جاده اي، ترافيك راهها كنترل مي شوند.
سردار رويانيان فرمانده پليس راه كشور افزود: تمامي پرسنل پليس راه امسال در جاده ها با لباس هاي زرد فسفري حاضر مي شوند.
وي با اشاره به تاكيدات فرمانده ناجا در خصوص حذف كمين گفت: به تمامي نيروهاي پليس راه دستور داده شده كه پيش از نقاط حادثه خيز مستقر شوند و در جاهايي كه احتمال دارد استقرار آن ها براي بخشي از جاده حالت كمين داشته باشد، رانندگان را جريمه نكرده و تنها به آن ها تذكر دهند.
به گفته فرمانده پليس راه كشور، جريمه تنها در نقاطي انجام مي شود كه حضور پليس از هر دو سمت جاده به طور كامل ديد داشته باشد.
وي با اشاره به اين كه 35 تيم كنترل آشكار در محورها بر عمليات مأموران پليس راه نظارت مي كنند، تصريح كرد: امسال رانندگان اتوبوس مسافربري نمونه از طريق تماس تلفني شهروندان با پليس 110 انتخاب و معرفي مي شوند. از سوي ديگر با رانندگان متخلف نيز برخورد خواهد شد.
به گفته سردار رويانيان در نوروز سال 83، تصادف 51 دستگاه اتوبوس، 160 كشته و مجروح بر جاي گذاشت.
فرمانده پليس راه كشور تصادفات جاده اي را جنگي خواند كه سالانه 26 هزار كشته داشته و دشمن آن تخلفات و نقاط حادثه خيز از آن است.
وي گفت: عامل بيش از 50 درصد از مرگ و ميرهاي ناشي از تصادفات در كشور سرعت غيرمجاز و نبود فرهنگ رانندگي در جاده ها است.
سردار رويانيان با اشاره به اين كه 300 افسر نيروي انتظامي نامحسوس در اتوبوس هاي بين شهري طي ايام نوروز مستقر مي شوند، گفت: 123 دستگاه دوربين جديد نيز در جاده هاي كشور استفاده مي شوند.
وي تصريح كرد: سرعت و سبقت غيرمجاز و انحراف به چپ، عدم رعايت حق تقدم، توقف در سطح جاده ها كه سبب ايجاد ترافيك شود، حركات مارپيچ، حمل مسافر در قسمت بار و تخلف رانندگان اتوبوس، مهم ترين تخلفاتي است كه ماموران پليس راه در ايام نوروز با آن ها برخورد شديد مي كنند.
بر اساس اين گزارش سردار محسن انصاري معاون راهنمايي و رانندگي نيروي انتظامي نيز گفت:  از يك ميليون و يكصد هزار پلاك جديد تخصيص يافته 5/53 درصد خودروهاي امسال تخلف كرده و 5/46 درصد بدون تخلف بوده اند.
وي افزود: از ميان رانندگان متخلف، 21 درصد تنها يك خلاف داشتند كه در صورت اغماض از اين خلاف مي توان نتيجه گرفت كه 5/67 درصد رانندگان در سال 83 تخلف نداشته و يا حداقل يك خلاف كرده اند و تنها 5/32 درصد از دو خلاف به بالا داشته اند.
معاون راهنمايي و رانندگي ناجا در ادامه با اشاره به اينكه در سيستم جديد شماره گذاري براي هر راننده يك پرونده الكترونيكي تشكيل شده است گفت: 14 راننده منضبط در سال 83 كه در سوابق الكترونيكي آنها تخلفي ثبت نشده انتخاب شده اند كه به عنوان راننده منضبط سال 83 كه اين عده از سردار سرتيپ شريفي، معاون هماهنگ كننده ناجا هداياي خود را دريافت مي كنند.