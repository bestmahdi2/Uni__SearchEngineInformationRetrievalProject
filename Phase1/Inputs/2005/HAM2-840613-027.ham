يادداشت
هويت بخشي به سيماي شهر، چگونه؟
بهرام هوشيار يوسفي - محمد سعيدي كيا در حاشيه مراسم معارفه خود به عنوان وزير جديد مسكن و شهرسازي در جمع خبرنگاران با اشاره به اولويت هاي كاري خود در وزارت مسكن و شهرسازي، توجه به شهرسازي و هويت دادن به سيماي شهر و روستا با توجه به معماري ايراني و اسلامي را سرفصلي در اولويت هاي معنامحور برنامه خود قرار داد؛ اتفاقي فرخنده كه در صورت جدي گرفته شدن، سرآغازي خواهد بود بر نگرشي نو در عرصه ساخت و ساز در عرصه شهرسازي و معماري.
با نگاهي به سند چشم انداز 20 ساله كشور و نيز برنامه چهارم توسعه و همچنين اخيرا، آنچنان كه بدان اشاره شد، مطالب ارائه شده توسط وزير جديد مسكن و شهرسازي، حفظ ارزش هاي فرهنگي و تاريخي و هويت بخشي به شهرها و مراكز جمعيتي در اولويت قرار گرفته است. به  نظر مي رسد براي نيل به اين اهداف، تغييرات عمده در نگرش مسئولان و متوليان شهرسازي و معماري كشور و نيز مديريت هاي شهري ضروري باشد.
امروزه تخريب بافت هاي با ارزش تاريخي در شهرها و ناديده گرفتن خسارات ناشي از اجراي طرح هاي سوداگرانه، خبرهايي متداول در رسانه ها ي جمعي است؛ سازمان هاي ذي ربط در امر ساخت و ساز، به بهانه نوسازي بافت هاي فرسوده(بويژه در شهرهاي تاريخي)چشم خود را به روي تخريب ميراث فرهنگي و معماري كشور بسته اند و حفاظت از بافت هاي تاريخي شهرها و نيز هويت بخشي به كالبد شهرها از حد آرزوها فرا نرفته و كارفرمايان و سرمايه گذاران در اين بخش، عمدا و سهوا به نابودي بازمانده هويت شهري كمر بسته اند و ديري نخواهد گذشت كه چيزي جز افسوس بر جاي نخواهد ماند.
فضاي كالبدي، آنجايي كه عرصه سازگاري فرد با محيط انساني و فرهنگي پيرامون را در جايگاه عاملي مشاركت دهنده فراهم مي سازد، آنچه و آنكه به اين فضا شكل مي بخشد، اهميتي ملي به خود مي گيرد و البته نتيجه، چيزي نخواهد بود جز نيازهاي واقعي و طبيعي همين محيط  و  در سر سلسله  آنها تعاريف معنوي، فرهنگي و اجتماعي آن.
در تيرماه سال جاري در كنگره بين المللي معماران كه در استانبول تركيه برگزار شد، از دولت ها در سراسر جهان خواسته شد تا موجبات شكل پذيري شهرها و مناطق مسكوني را با تكيه بر فرهنگ تاريخي، احترام به محيط زيست و طبيعت و نيازهاي اجتماعي فراهم آورند. واقعيت اينجاست كه هويت بخشي به شهرها جزيي جدايي ناپذير از دانش معماري و شهرسازي است و بدون حفظ كرامت و تبيين جايگاه معماري در كشور و حضور معماران مجرب و آگاه در عرصه هاي گوناگون تصميم سازي و تصميم گيري در ساخت و سازها و طرح هاي عمراني، حصول اين امر دست نيافتني است.
از آنجا كه كشور ما، از نظر تمدن، مدنيت و معماري از جمله كهن ترين كشورهاي دنيا به شمار مي رود، معماران ما بالاترين مسئوليت را در فرهنگسازي شهري، هويت بخشي به شهرها و سازماندهي مراكز مسكوني و جمعيتي به عهده دارند و چنانچه جايگاه مناسب خود را بيابند، مي توان در آينده، به اجراي اين برنامه ها اميدوار بود.
در اين راستا، وظيفه  اجتماعي معمار، در مقام شخصيتي خلاق كه بايد اين روند را شكل دهد، براستي شايسته تامل است؛ از طرف ديگر، اعضاي جامعه به عنوان كاربراني هستند كه بايد همچون ساحت هاي ديگر فرهنگي ـ اجتماعي، در مقام مخاطب معماري، با نظارتي هوشمند جوياي حق انساني و شهروندي خود در محيط مصنوع باشند. اين امر ميسر نمي شود، مگر با دانش افزايي جامعه در اين راستا و نهادينه كردن مقوله نقد علمي در معماري و شهرسازي در كنار حس مسئوليت تك تك شهروندان نسبت به آنچه مي بينند و آنچه در آن زندگي مي كنند.
در نهايت بايد گفت كه حمايت از ايجاد تشكل هاي فرهنگي، حرفه اي و صنفي معماران در سراسر كشور(آنچنان كه سعيدي كيا در برنامه هاي خود بدان اشاره دارد: حمايت بيش از پيش از تشكل هاي حرفه اي مهندسان براي ايفاي نقش راهبردي و مديريت در سازماندهي ساختمان كشور )و به كارگيري متخصصان و مسئولان دلسوز و آگاه در مراكز تصميم گيري و مديريت هاي امور شهري، مهم ترين ابزار دستيابي به اهداف اين برنامه است. به اميد آنكه با تغييرات جديد در وزارت مسكن و شهرسازي به جايگاه معماران و معماري بيشتر توجه شود و اين طيف گسترده به خدمت درآيند و وارد عرصه مديريت و ساير زمينه هاي ساخت و ساز در كشور شوند.