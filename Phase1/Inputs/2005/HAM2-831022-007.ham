اگر به اصفهان سفر كنيد اين جمله را حتما مي شنويد:
پشت ميز نشيني هم شد كار؟ 
در نگاه مردم اصفهان كارهايي كه زحمت كم دارد يا نياز به بازوي قوي نداشته باشد، كار محسوب نمي شود
اصفهاني ها از جمله موفق ترين شهروندان ايراني در عرصه اقتصاد هستند. شمار متمولا ن اين شهر قابل توجه بوده ونسبت به ديگر شهرهاي ايران كارتن خواب كمتري هم دارد. تمول اصفهاني ها اغلب به مقتصد بودن و خساست آنها نسبت داده شده، اما گزارشگر ما مي گويد نكته اين است كه اصفهاني ها اصولا  مردمان بسيارسختكوشي هستندو از كودكي با يك فهم غريزي موثر در حوزه اقتصاد بزرگ مي شوند
عليرضا باغاني
كار مثل خون در رگ هاي اصفهاني ها جاري است. اصفهاني جماعت صبح قبل از طلوع آفتاب از خانه بيرون مي زند و تا هوا گرگ و ميش نشده از سركار باز نمي گردد، تازه 12 شب نيز سرشب برخي از آنهاست. اصفهاني هاي شب كار در ذوب آهن، فولاد مباركه، پتروشيمي و... مشغول فعاليتند.
پشت ميزنشيني هم شد كار ؟ كار اونس كه صبح بري و تا 15 10 تا قالب كفش نزده باشي، برنگردي. اينو ميگن كار. 30:8 صبح از خواب بلند شدن، 2 بعد از ظهر تو خونه نشستن، كار نيمي شد!
اين توصيف يك اصفهاني كهنه كار به فرزند تازه كار خويش است.
استقلال اقتصادي زودرس
باور كردنش كمي مشكل است كه در نقطه اي از ايران آن هم در عصر معروف به انفجار اطلاعات، جوانان از 15 تا 23 سالگي مستقل شده و توان اداره يك خانواده را پيدا كنند. در نگاه مردم اصفهان، كارهايي كه زحمت كم دارد يا نياز به بازوي قوي ندارد، كار محسوب نمي شود.
رضا جعفرزاده، اصفهاني نسبتا جواني كه اكنون مدير روابط عمومي هواپيمايي كشوري است در حالي كه كار زياد در قبال دريافت مزد را مهمترين خصلت اصفهاني ها عنوان مي كند، به ايرانشهر مي گويد: جوان هاي اصفهاني كه مهمترين سرمايه اصفهان هستند،  از دوران نوجواني به سر كار مي روند. به خاطر همين هم در مدت كوتاهي به موفقيت هاي اقتصادي بزرگي دست پيدا مي كنند تا جايي كه مي توانند در جواني ازدواج كرده و مستقل شوند. در اصفهان معمولا جوانان از 16 تا 23 سالگي تعيين تكليف و صاحب شغل، همسر و خيلي چيزها هستند.
وي مي افزايد: اصفهاني ها خسيس نيستند، حتي از روي گشاده اي نيز برخوردارند، اما علت اينكه اين واژه به غلط به آنها نسبت داده مي شود اين است كه آنها به دروغ خود را بالاتر از آن چيزي كه هستند، نشان نمي دهند. مثلا جوان اصفهاني هنگام ازدواج خود را كمتر از آن چيزي كه هست معرفي مي كند نه بيشتر از آن، تا در زندگي آينده خود دچار مشكل نشود.
نوآوري 
از كارگر اصفهاني گرفته تا مبتكران اصفهاني، هر كدام نوآوري هايي هر چند كوچك ولي ويژه خود را دارند. سلول هاي خاكستري اصفهاني ها، بيشتر از بقيه به كار مي افتد يا بهتر بگوييم از مغز خود بهتر استفاده مي كنند. دستگاه راهنماي امدادگران زلزله را اصفهاني ها ساخته اند، وسيله اي كه شايد شما را از خطر مرگ در زير آوارهاي برجاي مانده نجات دهد. تبديل اصفهان به قطب فن آوري و پول الكترونيك نيز نشانگر ابتكار اصفهاني هاست. دولت الكترونيك كه بنا بود پايتخت را منفجر كند توسط اصفهاني ها قاپيده شد و پيش بيني مي شود كه قبل از پايتخت، اصفهان به مركز فن آوري هاي روز تبديل شود. سيد محمود حسيني بالاترين مقام سياسي و اجرايي اصفهان به ايرانشهر مي گويد: اصفهان به زودي قطب  آموزش و فن آوري هاي برتر و كانون كار آفرينان كشور مي شود. حسيني ادامه مي دهد: اين موضوعات در چشم انداز سند توسعه 20 ساله كشور در نظر گرفته شده است، اينها شعار نيست و به واقعيت تبديل خواهد شد. نوآوري هاي اصفهاني ها را هم مي توانيد در ذوب آهن و فولاد مشاهده كنيد. جايي كه مي گويند بهترين ورق گالوانيزه توليد مي شود يا دي. ام. تي كه مواد اوليه پلي اكريل را با ظرافتي خاص توليد مي كنند. دانشگاه اصفهان و دانشگاه صنعتي هم يكي از مراكز توليد نوآوري در اصفهان محسوب مي شود. مراكز مهم آموزشي كه چند وزير اقتصادي با گرايش هاي سياسي متفاوت از آنجا فارغ التحصيل شده اند و مبتكران و پژوهشگران بي شماري دوراني را در اين دانشگاه پشت ميز گذرانده اند.
اصفهاني ها منتظر دولت نمانده اند تا استانشان آباد شود بلكه تلاش را راهكار آباداني سرزمين خود قرار داده و در اين راستا تلاش كرده اند. البته سوءتفاهم با يزدي ها و كرماني هاي عزيز نشود كه آنها هم تلاشگرند!
تاريخ اقتصاد
بازار نقش جهان اصفهان يكي از بزرگترين بازارهاي سنتي ايران است كه هنوز هم نقش پررنگي در اقتصاد اين استان و حتي كشور دارد. در اين بازار مي توانيد از تابلوهاي يكي دو هزار توماني ديواري گرفته تا لوسترهاي كنده كاري شده روي مس و برنج كه گاهي قيمت آنها به 6 ميليون تومان هم مي رسد بيابيد. بازاري بزرگ با ميداني در ميانه آن كه انواع سوغاتي هاي اصفهان را مي توان در آن يافت. اين ميدان در قديم محل چوگان بازي بوده ولي اين روزها به قطبي تجاري در منطقه تبديل شده است.
استان بي رئيس جمهور
با اينكه اصفهان عنوان استان دوم كشور را از آن خود كرده اما تاكنون رئيس دولت از بين آنها انتخاب نشده است. اصفهاني ها منتظر دولت نمانده اند تا استانشان آباد شود بلكه تلاش را راهكار آباداني سرزمين خود قرار داده و در اين راستا تلاش كرده اند. البته سوءتفاهم با يزدي ها و كرماني هاي عزيز نشود كه آنها هم تلاشگرند!
رئيس جمهور معتقد است پيشرفت هاي اقتصادي صورت گرفته در استان اصفهان و اينكه بخش عمده اي از صنايع بزرگ و مراكز ثروت اقتصاد كشور در اين استان قرار دارد، به معناي برخورداري تمام مناطق استان نيست.
خاتمي كه در جمع استاندار و نمايندگان اصفهان سخناني را بر زبان رانده، بر اهتمام بيشتر بر توسعه مناطق محروم اصفهان در قالب طرح آمايش سرزمين كه در برنامه چهارم توسعه به آن اشاره شده تاكيد مي كند.خاتمي نگران آب اصفهان است و مي گويد: تونل هاي آبرساني بهشت آباد، كوهرنگ و چشمه لنگان بايد هرچه زودتر اجرايي شود. رئيس جمهوري همچنين از پيشنهاد ايجاد دفتر توسعه كوير مركزي ايران استقبال مي كند.
پايتخت جغرافيايي و اقتصادي
اگر نگاهي به نقشه ايران زمين بيندازيد، مي بينيد كه اصفهان در بهترين نقطه ايران به لحاظ ارتباطي قرار دارد. كساني كه مي خواهند از جنوب كشور يعني بوشهر و خوزستان به شمال كشور سفر كنند حتما بايد از اصفهان بگذرند يا بالعكس.
اصفهان در مسير شرق به غرب هم چنين وضعيتي دارد. وجود آزادراه هاي مناسب از جمله آزادراه شرقي و غربي اصفهان نيز موجب شده تا دسترسي به اصفهان راحت تر انجام گيرد.
بيخود نيست كه شاه عباس اصفهان را پايتخت خود قرار داده بود، چون اصفهان از نظر تجارت، توريست و اقتصاد خرد و كلان لياقت پايتختي را دارد.مهمترين كارخانه ها نيز در اصفهان قابل دسترسي است. پتروشيمي، پالايشگاه، dmt، ذوب آهن، فولاد مباركه و... از جمله مراكز مهم اقتصادي در اصفهان است. جايي كه اقتصاد رونق زيادي دارد. مراكزي كه گردش مالي برخي از آنها از 100 ميليارد تومان هم بالاتر مي  رود.استاندار در اين باره مي گويد: در اصفهان به رغم سرمايه هاي بي شماري كه وجود دارد، نهادهاي اقتصادي متناسب با رشد اقتصادي اصفهان شكل نگرفته است. نهادهاي مالي متناسب با ميزان داد و ستد و حجم فعاليت ها، نهادهاي جذب سرمايه گذاري و تشكل هاي صنفي ايجاد نشده و همين خلاء ها موجب شده تا صندوق هاي قرض الحسنه پلكاني توانستند رقمي بالغ بر 500 ميليارد تومان را از مردم جذب كرده و اكنون مردمي را كه پول خود را به آنها سپرده اند، سرگردان كنند.
داد و ستد پول 
نصف جهان كه به شهر مقتصدها مشهور است، قرار است صاحب يك منطقه بزرگ مالي شود.حسيني در اين باره مي گويد: در راستاي راه اندازي منطقه مالي بزرگ در اصفهان بازار بورس اوراق بهادار راه اندازي شد و بورس فلزات هم در آستانه راه اندازي است. بورس اصفهان در فاصله كمي بعد از تهران رتبه اول را از آن خود كرد، به طوري كه روزانه بيش از يك ميليارد تومان سهام در آن داد و ستد مي شود.همچنين نهاد جذب سرمايه گذاري داخلي هم راه اندازي شده كه اينگونه اقدامات اصفهان را به يك منطقه مالي بزرگ تبديل خواهد كرد.
فرصت آفريني 
از كشاورزان اصفهاني در سال گذشته 38هزار تن گندم خريداري شده، در حالي كه اين استان پايين ترين سرانه مصرف گندم را دارد.
اين سخنان سيدنصيرالدين ميرلوحي رئيس اداره روابط عمومي استانداري اصفهان است. به اعتقاد وي،مردم اصفهان با اينكه محدوديت منابع دارند، اما هميشه براي كشور سودآفريني كرده اند.
از نظر وي، در بحث مهاجرت پذيري كه رتبه چهارم را به خود اختصاص داده، اصفهان مهاجران را رها نكرده و امكان فعاليت را براي آنها فراهم آورده است.او نيروي انساني فرصت آفرين را مهمترين سرمايه اصفهان عنوان مي كند.
هزينه سفر
براي سفر به اصفهان اگر با اتوبوس سفر كنيد بايد 12 هزار تومان بابت بليت رفت و برگشت بپردازيد. اين مبلغ در آخر هفته كمي بيشتر مي شود. هزينه سفر با سمند و پژوهاي خطي حدود 50 درصد بيش از اين مبلغ است، اما به جاي 5/5 ساعت شما را 4 ساعته به مقصد مي رساند. بليت رفت و برگشت هواپيما هم حدود 40 هزار تومان است كه با احتساب زمان معطلي در فرودگاه حدود 2 ساعت وقت مي گيرد. به زودي قطار برقي هم در اين مسير ايجاد مي شود كه حدود 100 دقيقه زمان مي گيرد. قيمت هتل هاي اصفهان نيز از 8 هزار تومان در هر شب شروع و در بالاترين حد خود به شبي 33 هزار تومان در هتل عباسي و عالي قاپو مي رسد.