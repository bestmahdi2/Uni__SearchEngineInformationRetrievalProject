پرونده مرد همسركش به دادسرا بازگشت
گروه حوادث: پرونده مرد 28 ساله اي كه به قتل همسرش در فيروزكوه متهم است با نقص تحقيقات براي رسيدگي بيشتر از دادگاه كيفري به دادسراي فيروزكوه فرستاده شد.
به گزارش خبرنگار ما، 26 آبان ماه سال گذشته مرد 28 ساله اي همسر جوانش را به بيمارستاني در فيروزكوه برد و مدعي شد او خودكشي كرده است. بلافاصله اقدامات پزشكي براي نجات جان اين زن از سوي پزشكان آغاز شد اما زن 21 ساله فوت كرد.
با توجه به مشكوك بودن مرگ اين زن مسؤولان بيمارستان موضوع را پليس اطلاع دادند. دقايقي بعد گروهي از ماموران در محل حاضر شده كه همسر اين زن به نام حميد در بازجويي ها گفت: امروز وقتي از محل كارم به خانه بازگشتم با همسرم به نام سولماز روبه رو شدم كه خودش را از نرده هاي راهرو حلق آويز كرده بود.
كارآگاهان در بررسي هاي خود متوجه شدند، حميد چندي پيش به اتهام رابطه نامشروع با دو دختر دانشجو در اين شهر دستگير و به شلاق محكوم شده بود كه حكم مجازات او روز قبل از حادثه اجرا شده بود.
همچنين تحقيق از همسايه هاي سولماز نشان مي داد اين زوج پس از فاش شدن راز رابطه نامشروع حميد با دختران دانشجو با هم اختلاف پيدا كرده بودند.
در حالي كه بررسي پليس در اين رابطه ادامه داشت پزشكان قانوني پس از معاينه جسد، حلق آويز شدن سولماز را رد كرده و اعلام كردند مرگ او به صورت عمدي بوده است.
با اعلام نظريه پزشكي قانوني ماموران همسر اين زن را به اتهام قتل عمد بازداشت كردند كه او در تحقيقات نيز منكر قتل شد. پس از تحقيقات تكميلي دادستان فيروزكوه حميد را در قتل همسرش مقصر شناخت و براي او به اتهام قتل عمد كيفرخواست صادر كرد.
با صدور كيفرخواست پرونده براي محاكمه به شعبه 71 دادگاه كيفري استان تهران فرستاده شد كه قاضي دادگاه پس از مطالعه پرونده تحقيقات را داراي دو نقص دانست. يكي اين كه چرا از دو دختر در پرونده تحقيق به عمل نيامده است و اين كه آثار خراشيدگي كه بر روي صورت مقتول وجود دارد بيانگر حالت دفاعي وي بوده كه پزشكي قانوني در مورد آن اظهار نظر نكرده است. به اين ترتيب پرونده را براي رفع نقص به دادسراي فيروزكوه فرستاد.