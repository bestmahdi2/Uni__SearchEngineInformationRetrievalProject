مسئولان منابع طبيعي هشدار دادند:
جنگل هاي كهگيلويه و بويراحمد در سراشيب تخريب
گروه شهري _ اسدالله افلاكي: به دليل عدم جامع نگري شركت هاي دولتي در طراحي و برنامه ريزي براي شبكه هاي گازرساني، مخابرات، برق و احداث راه هاي اصلي و فرعي تاكنون 4 هزار هكتار از عرصه هاي جنگلي كهگيلويه و بويراحمد تخريب شده است.
خبرنگار ما مي نويسد: درحالي كه 53درصد از سطح استان كهگيلويه و بويراحمد را جنگل پوشانده و از اين نظر در كشور مقام اول را دارد، با اين همه مسئولان منابع طبيعي استان براي حفظ، احيا و مديريت اين عرصه ها با مشكلات عديده اي مواجهند كه مهمترين آن بي توجهي مسئولان دستگاه هاي دولتي نسبت به عرصه هاي منابع طبيعي است.
مهندس حبيب الله جهانگيري مديركل منابع طبيعي استان، در گفت وگو با خبرنگار ما، سطح جنگل هاي كهگيلويه و بويراحمد را نزديك به يك ميليون هكتار اعلام كرد و افزود:20درصد از سطح جنگل هاي زاگرس و به طور كلي 8درصد از سطح كل جنگل هاي كشور در اين استان واقع شده و سرانه جنگل در استان 6/1 هكتار يعني دوبرابر سرانه جنگل در دنياست درحالي كه سرانه جنگل در كشور 2 دهم هكتار برآورد مي شود.
وي با اشاره به 330 هزار نفر جمعيت روستانشين و عشاير استان، كمبود زمينه هاي اشتغال و متكي بودن زندگي جنگل نشينان و روستائيان به دام و زراعت و تنوع نيازهاي آنها به ويژه عدم دسترسي به سوخت فسيلي را از عوامل مهم تخريب عرصه هاي جنگلي برشمرد و گفت: به رغم آن كه 4 خط لوله هريك به قطر 58 اينچ از استان عبور مي كند اما عدم جامع نگري در طراحي و برنامه ريزي سبب شده تا بسياري از اين روستاها فاقد گاز باشند. زيرا آنچه مورد توجه شركت گاز است عبور خطوط گاز و گازرساني به مناطق شهري است و درنتيجه بي توجهي اين شركت خساراتي جبران ناپذيري به پوشش گياهي، اكوسيستم و عرصه هاي جنگلي وارد شده است و از آنجايي كه احداث جاده، تعبيه خطوط لوله گاز، توسعه شبكه مخابرات، برق و فعاليت هاي مشابه بدون مطالعات زيست محيطي صورت مي گيرد اين شركت ها بي توجه به اهميت منابع طبيعي و جنگل ها در ابعاد اضافه و غيرضروري عرصه هاي جنگل و منابع طبيعي را تخريب مي كنند.
خبرنگار ما به نقل از جهانگيري مي نويسد: در سال،82 اعتباري معادل 6 ميليارد و 200 ميليون تومان براي طرح صيانت در منطقه زاگرس اختصاص يافت كه 80 درصد آن پرداخت شد ولي در سال 83 فقط 45درصد اعتبارات تخصيص يافته پرداخت شد، ضمن آن كه در سال 84 در مجموع براي صيانت از جنگل هاي جنوب و زاگرس 11 ميليارد تومان اعتبار اختصاص يافته كه 50 درصد آن بايد صرف پرداخت بدهي هاي معوقه شود.
ضعف سازمان مديريت و برنامه ريزي
جمشيد آقازماني مديركل جنگل هاي خارج از شمال نيز در اين باره گفت: سازمان مديريت و برنامه ريزي، ضعيف ترين عملكرد را در جنگل ها و مراتع داشته است به طوري كه كوتاهي اين سازمان در صدور موافقت نامه براي اجراي طرح هاي مربوط به منابع طبيعي و جنگل خسارات فراواني به منابع طبيعي وارد ساخته است.
وي ميزان انبوهي جنگل در عرصه هاي زاگرس را بين 5 تا 10 درصد دانست و گفت: درصورتي كه اين ميزان به 25درصد افزايش يابد نگراني تخريب نيز برطرف مي شود. اين درحالي است كه احيا، مديريت و غني سازي هر هكتار با مبلغي معادل 10 هزار تومان امكان پذير است كه متاسفانه منابع طبيعي به دليل كمبود اعتبارات، توانايي پرداخت اين هزينه اندك را ندارد.