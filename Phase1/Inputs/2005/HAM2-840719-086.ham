راز يك جنايت در شناسايي همسر مقتوله
گروه حوادث: پليس جنايي تهران از مردم خواست تا مردي كه تنها مظنون به قتل همسرش است شناسايي كنند.
به گزارش خبرنگار ما، راز اين جنايت زماني فاش شد كه ساعت 13 ظهر يكشنبه از طريق ساكنان يك مجتمع آپارتماني در بزرگراه محمدعلي جناح به مركز فوريت هاي پليس 110 اطلاع داده شد كه از يكي از واحدهاي مسكوني بوي تعفن شديدي مي آيد.
با اعلام گزارش، تيمي از مأموران گشت در محل حضور يافتند و پس از بررسي هاي مقدماتي با دستور قاضي وارد واحد مسكوني مورد نظر شدند. آنها در بررسي هاي جنايي خود با جسد زن جواني كه زير فرش پنهان شده بود، مواجه شدند كه ظاهراً مدت طولاني از مرگ وي مي گذشت.
با كشف جسد و حضور بازپرس حسيني و تيمي از اداره 10 پليس آگاهي، هويت مقتول به نام سهيلا آشكار شد و به اين ترتيب، بررسي هاي ويژه آغاز شد و كارآگاهان دريافتند كه همسر و فرزند 8 ساله مقتوله، از روز پنج شنبه ناپديد شده اند و هيچ اثري از آنها در دست نيست. همچنين در تحقيق از همسايگان مشخص شد كه آخرين بار، آنها صداي زوج جوان را زماني كه با يكديگر دعوا مي كردند، شنيده اند.
كارآگاهان جنايي تهران، در ادامه تحقيقات خود، با متواري بودن همسر و فرزند مقتوله، احتمال مي دهند كه آنها از اين جنايت اطلاع دارند. به اين ترتيب با انتشار عكس همسر مقتوله، از شهروندان خواستند تا در صورت شناسايي تنها مظنون پرونده و فرزندش، موضوع را به مأموران انتظامي يا مركز فوريت هاي پليس 110 اطلاع دهند. اين در حالي است كه هنوز علت اصلي مرگ زن جوان مشخص نيست.