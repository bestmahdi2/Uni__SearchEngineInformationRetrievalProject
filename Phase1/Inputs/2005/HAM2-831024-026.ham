تكه اي نان براي سينما و تبريزي
كمتر كسي فكر مي كرد كارگرداني كه با ساخت فيلم براي مخاطب خاص و فيلم هاي جنگي كارش را شروع كرد، به فرمولي دست يابد كه مخاطب عام نيز براي تماشاي ساخته هاي بعدي اش لحظه شماري كند. درباره كمال تبريزي اين موضوع صدق مي كند. او به حدي از بلوغ حرفه اي رسيده كه مي تواند طيف هاي مختلف و سلايق متفاوت مردم و تماشاگر خاص و عام را ارضا كند. تبريزي هم اكنون با ساخته جديدش در جشنواره فيلم فجر در دسترس است. با وجود آنكه خبر مي رسد فضا و لحن فيلم تازه او با نام يك تكه نان با كارهاي موفق اخير وي كاملا متفاوت است، از همين حالا مي توان صف طولاني انتظار علاقه مندان را جلوي گيشه سينمايي كه اين فيلم را روي پرده دارد، تصور كرد.
كمال تبريزي پروژه هاي مختلفي را در ذهن داشت، حتي يكي از اين پروژه ها با عنوان ندارها تا مرحله پيش توليد هم پيش رفت، اما به يكباره با اعلام انصراف كارگردان متوقف شد و در محاق فراموشي رفت.
داستان يك تكه  نان محصول سيران فيلم با بازي رضا كيانيان، احمد آقالو، اسماعيل خلج و با بازي و بازيگرداني حبيب رضايي، بازيگر مستعد سينما كه خودش را با سريال خانه سبز مطرح كرد، در شمال كشور و جغرافياي خاص آن شكل مي گيرد. فيلم قصه تعدادي جوان جوياي كار را روايت مي كند كه براي در اختيار گرفتن يك پست خالي در اداره محيط باني مجبورند در مسابقه اي سخت و طاقت فرسا شركت كنند و مسير دشواري را بپيمايند.
جالب اينجاست كه مجوز ساخت اين فيلم در اواسط فيلمبرداري صادر شد و جالب تر اينكه هنگام صدور مجوز، نام فيلم نيز به كلي تغيير كرده بود. در واقع مجوز ساخت به نام طرح اوليه يعني سلوك است، در حالي كه نام نهايي يك تكه نان براي اين پروژه برگزيده شده است. كمال تبريزي پس از ساخت دو كمدي موفق و پرفروش و البته آبرومند، به چهره اي مهم در سينماي ايران تبديل شده است. اگر در سالهاي دور جشنواره فجر براي فيلم هاي تازه مسعود كيميايي يا محسن مخملباف صف طولاني تشكيل مي شد و احيانا شيشه سينما بر اثر فشار تماشاگران خرد مي شد، در عوض امسال نام كمال تبريزي براي تكرار اين صف هاي طويل كافي به نظر مي رسد. از فيلم هاي مهم او مي توان به مارمولك، شيدا، ليلي با من است، فرش باد، گاهي به آسمان نگاه كن و... اشاره كرد.
تبريزي معمولا عادت به ساختارشكني دارد. او در ليلي با من است با جسارتي خاص بدون آنكه ارزش هاي دفاع مقدس كمرنگ شود، با جنگ شوخي كرد و در مارمولك داستان دزد سابقه داري را به تصوير كشيد كه با هدف سوء استفاده از لباس روحانيت به ناگاه دچار تحول روحي مي شود. سريال دوران سركشي او نيز برخي خطوط قرمز قراردادي را شكست، بدون آنكه ارزشي ناديده گرفته شود. منتظر كمال تبريزي در جشنواره فيلم فجر باشيد.