رفتارهاي نسنجيده فوتبال را تضعيف خواهد كرد
بحران در داوري فوتبال
خبرنگار همشهري: فوتبال، داوري، درگيري، بحران، محروميت، صنعت نفت، راه آهن و حرف ها و حديث هايي كه اين روزها بر بدنه فوتبال چسبيده است. انگار مشكل داوري ما همين امروز به وجود آمده است و طي چند سال گذشته همه چيز بر وفق مراد بود و اتفاقي نيفتاده است. آن روز كه غلام پيرواني مظلومانه گفت تيمش را قرباني مي كنند تا ديگر تيم ها را قهرمان كنند، كسي حرفي نزد، اعتراضي نكرد و خيلي زود حرف هاي پيرواني از ذهن ها پاك شد. امروز داوري ما به گونه اي عمل مي كند كه صداي رئيس كميته داوران كه رياستش را با فداكردن افشاريان قصد دارد تثبيت كند نيز درآمده است. آيا رئيس كميته داوران دلش براي استقلال سوخته يا قصد دارد با اين ترفند نيمي از تماشاگران را در ورزشگاه براي خود حفظ كند. اگر افشاريان اشتباه هم كند كه واقعاً چنين بوده، رئيس يك مجموعه نبايد بدين گونه ناجوانمردانه آن را در مقابل جو و فضاي امروزي فوتبال قرباني كند. آيا به عواقب اين مساله فكر كرده ايد، آيا فردا مي توانيد جواب تماشاگران را بدهيد، آيا مي دانيد با اين حركت غيرمدبرانه فدراسيون فوتبال را تضعيف نموده ايد. اين شيوه بازي و رفتار جوانمردانه نيست. بايد جلسه اي گذاشت، بزرگان را دعوت كرد، آنان كه قانون داوري را خوب مي دانند و سواد آن را دارند را با خواهش آورد و پس از بررسي و ارزيابي اظهارنظر كرد. اگر رئيس كميته داوران چنين تنشي را براي يك بازي به وجود آورد، براي فرداي خود كدام مواضع دفاعي را باقي خواهد گذاشت. چالش هاي موجود فوتبال خيلي كم بود، كه رئيس كميته داوران اين يكي را نيز به آن اضافه كرد.
آيا مي توان نسنجيده و مشورت نكرده به قاضي رفت تا عده اي تماشاگر را براي خود حفظ نمود. فدراسيون فوتبال در مقابل اين اظهارنظر فكر شده چه خواهد كرد. آيا كميته داوران از اين تاريخ به بعد پاسخگوي تماشاگران در ورزشگاه خواهد بود؟ سازمان تربيت بدني به عنوان مسئول اول تمام جريانات ورزشي بايد جلوي اين نوع برخوردهاي تنش آفرين و بحران زا را بگيرد. مبادا فوتبالي كه تا به امروز از روي سكوها به سلامت گذشته است با اين نوع دخالت ها دچار عارضه هاي تازه شود. فدراسيون فوتبال و سازمان تربيت بدني اگر جلوي اين نوع حركت هاي فردي را نگيرند، فوتبال بيش از اينها ضربه خواهد خورد.
محروميت داوران بازي
استقلال و فجر شهيد سپاسي
رئيس  كميته  داوران  فدراسيون  فوتبال  گفت  كه  داور و كمك  داور ديدار تيم هاي  استقلال  و فجر شهيدسپاسي  به  علت  اشتباهات  فاحش ، چند هفته  از قضاوت محروم  خواهند شد.
رضا غياثي  افزود: اشتباهات افشاريان  و تقي پور در اين  ديدار فاحش  بود و كميته  داوران  درباره  محروميت اين  دو داور به زودي  نظر خود را اعلام  خواهدكرد.
وي  افزود: من  از افشاريان  و تقي پور تعجب  مي كنم  كه  با آن سابقه  و توانايي  چگونه  دچار اين  اشتباهات  شدند.