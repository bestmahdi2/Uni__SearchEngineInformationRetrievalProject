يادداشت
رهبر معظم انقلاب در جيرفت شهر خاطره هاي فراموش نشدني
از آن زمان 27 سال مي گذرد و مردمي كه آن روزها به رغم فشارهاي رژيم پهلوي، محبت و عشق خود را به مبارزان پنهان نمي كردند و از هر فرصتي براي عرض ارادت و علاقه مندي به مبارزان بهره مي جستند، اكنون بار ديگر تاريخ تكرار شده است، مردم جيرفت، شوق انگيز و پرهيجان شايد بيش از ساير شهرهاي كرمان به استقبال آمده اند تا به باور خود آن روزهاي فراق و دوري را به كنار نهند و بر آنچه 27 سال پيش در شهرشان بر مبارز سخت كوش، خستگي ناپذير و مقتدايشان گذشت، بي درنگ جبران كنند.
ديروز جيرفت نه يك قطب كشاورزي ايران كه كانون عشق و دلدادگي و اخلاص بود. جيرفت نه تنها شهر خاطره و شهر تبعيد كه شهر پويايي و اميد و غليان احساس و شور و شعور بود.
جيرفت ديروز دگر بار قد كشيد و آغوش گشود تا مقتداي خويش را دربرگيرد و لحظاتي با او نجوا كند. نجوايي نه از سر دلتنگي كه از سر شوق، نه از باب شكوه و گلايه كه عشق و ارادت، نه درد كه نوش، نه رنج كه گنج، نه دوري كه وصال. مگر نه اين كه گذشته مكان يادگارها، آينده مقام اميدها و آرزوها و حال جايگاه تكليف ها است و مردم جيرفت با يادگاري از گذشته- كه دم مسيحيايي اش هنوز در شهر طنين افكن است- با طي روزهايي كه اميد و آ رزو و انتظار ديدار مقتداي خويش، يگانه تكيه گاه رو به آينده است، تكليف خود خوب دانستند و نيكوتر دريافتند كه هر كوي و برزن اين شهر كه خاطره حضور دارد و جلوه ظهور، فرصت و مجال مغتنمي است تا با استقبال وصف ناشدني و شكوه بي شائبه مهرباني  دگربار او را در آغوش كشند و عطر «سيدعلي» را اين بار فارغ از نگاه هاي مرموز و تهديدآميز ساواك استشمام كنند. اما در ميان اين همه استقبال مردمي، جذاب تر از همه گفته هاي هانيه است كه مي گويد: چقدر دايي محمدم دوست داشت قبل از شهادت در عمليات كربلاي چهار رهبر و مقتداي خود را ببيند، اما امروز من با عكس او به استقبال رهبرم آمده ام تا به جاي او و همه شهداي اين شهر، رهبرم را زيارت كنم.
جيرفت- خبرنگار اعزامي همشهري:عباس اسدي