يادداشت
تهران؛ بزرگترين مشكل زيست محيطي ايران
ترجمه: بهروز عيدي
بزرگترين مشكل زيست محيطي كه ايران با آن رو به رو است آلودگي هوا به خصوص در پايتخت آن، تهران و شهرهاي بزرگي چون تبريز است. سالانه 5/1 ميليون تن مواد آلوده كننده به همراه گاز دي اكسيد كربن خروجي از اگزوز اتومبيل ها كه بخش اعظم اين مواد راتشكيل مي دهند، در هواي تهران غوطه ور مي شوند. بيشتر از 2 ميليون اتومبيل موجود در شهر تهران كه بالاي 20 سال عمر دارند، سوخت را به طور بهينه نمي سوزانند و فاقد سيستم انژكتوري هستند. بيشتر خودروهاي توليد داخل، پيكان است كه توسط كارخانه ايران خودرو عرضه مي شود. دود سياهي كه از اگزوز خودروها خارج مي شود، چهره عادي در شهر پيدا كرده و بسياري از مردم از خطرات حاصل از استنشاق آن بي اطلاع اند و ساعات سرگرداني در ترافيك هاي شهري، جايگاه ثابتي در برنامه ريزي افراد پيدا كرده است.
رئيس جمهوري كشور، آقاي محمد خاتمي در ژانويه 2002 اعلام كرد كه از اين زمان به بعد، تمام خودروهاي ايراني با استانداردهاي قابل قبول مصرف سوخت منطبق خواهند شد. ايشان همچنين اظهار داشت در آينده نزديك، تنها بنزين بدون سرب در كشور عرضه مي شود.
موقعيت جغرافيايي شهر تهران،  بر آلودگي هواي اين شهر صحه بيشتري گذاشته است. وجود رشته كوه البرز عاملي در به دام افتادن آلودگي ها در فضاي شهر شده است و در مواقعي كه وزش باد از قدرت چنداني برخوردار نيست، باعث پايدار ماندن هواي آن مي شود و هواي آلوده راكد باقي مي ماند. ارتفاع زياد 3 هزار و 300 تا 5 هزار پايي تهران از سطح دريا، باعث نيم سوز شدن سوخت خودروها مي شود كه اين خود عامل ديگري در افزايش آلودگي است. نكته ديگر، از بين رفتن باغات و درختان اين شهر طي 10 تا 15 سال گذشته است كه به عنوان شش هاي يك شهر به شمار مي روند. مجموع عوامل فوق باعث شده تا شهر تهران به عنوان يكي از آلوده ترين شهرهاي جهان در كنار مكزيكوسيتي، پكن، قاهره، شانگهاي، جاكارتا و بانكوك قرار گيرد. آلودگي اين شهر به قدري پيش رفت كه اخيرا يعني در دسامبر 1999 به مرحله بحراني رسيد. يعني بالا رفتن ميزان منوكسيدكربن و ديگر آلوده كننده  ها، باعث وخيم شدن وضعيت اين شهر در طول چند هفته شد. با بالا رفتن ميزان غلظت آلاينده ها در هواي تهران، مسوولان ناگزير به تعطيلي مدارس ابتدايي شدند و مركز اين شهر را روي تردد خودروها مسدود كردند.
راديو دولتي به مردم توصيه كرد كه در خانه هاي خود بمانند و در صورتي كه نياز به خروج از منزل دارند از ماسك هاي بهداشتي استفاده كنند. آلودگي هوا تاكنون باعث مرگ عده زيادي و بروز عارضه هايي مانند آسم، بيماري قلبي و بيماري هاي پوستي متعددي شده است.
به طور كلي طبق برآوردهاي صورت گرفته، تقريبا بين 4 تا 5 هزار شهروند تهراني در سال، به خاطر آلودگي هوا جان خود را از دست مي دهند.
مسوولان دولت ايران در پاسخ به شدت آلودگي هوا در شهرهاي كشور به خصوص شهر تهران، برنامه هاي كوتاه مدت و دراز مدتي را ارايه كرده اند.
تردد خودروها با شماره پلاك زوج و فرد و محدود كردن روزهاي تردد، از جمله طرح هاي كوتاه مدت آنها به شمار مي آيد. هر چند كه اجراي قانون اعطاي مجوز طرح ترافيك براي تردد در محدوده هاي خاص شهر نيز تاكنون تاثيري بر ميزان آلودگي اين شهر نداشته است. علاوه بر اين، دولت ايران هجدهم ژانويه هر سال را روز ملي هواي پاك اعلام كرده كه دراين روز به شهروندان توصيه شده است از استفاده از خودروهاي شخصي در مواقع غير ضروري خودداري كنند.
بر اساس ادعاي گروه سبز ايران در اين كشور توجه خاصي به روز هواي پاك نمي شود. گروه سبز ايران كه اخيرا در پاسخ به وخيم  شدن اوضاع زيست محيطي كشور تاسيس شده است، مي گويد: بيشتر صاحبان خودرو در ايران حتي حاضر به خاموش كردن خودروهاي خود براي 3 دقيقه هم نشده اند. بر اساس ارزيابي دست اندركاران، 75 تا 80 درصد آلودگي هواي شهر، ناشي از تردد خودروهاست.
شهردار قبلي تهران، مرتضي الويري در ماه دسامبر 1999 در مقابله با مشكلات آلودگي اين كلانشهر اعلام داشت؛ اين شهر يك طرح 15 ساله 2/2 ميليارد دلاري را دنبال مي كند.
اين طرح، ساماندهي حمل و نقل عمومي و تعويض خودروهاي فرسوده را با همكاري بانك جهاني، كارشناسان ژاپني و كارشناسان محيط زيست ايران،  در دستور كار خود دارد. جزئيات طرح كه به تصويب كابينه دولت رسيده منتشر نشده است. اما مسوولان مدعي شده اند كه با اجراي اين طرح، 16 درصد آلودگي تهران كاهش مي يابد. سازمان محيط زيست ايران و آژانس همكاري هاي بين المللي ژاپن jaica در آوريل 2002، براي كاهش ميزان آلودگي هواي تهران توافقنامه همكاري به امضا رساندند. اين در حالي است كه مردم ايران هنوز از ماسك هاي ضد آلودگي استفاده مي كنند.
ايران در سال 2001 يك طرح 10 ساله را به اجرا درآورد كه بر اساس آن وسايل نقليه قديمي با مدل هاي جديد كه سوخت هاي پاك و سيستم بهينه سازي سوخت در آنها به كار رفته، جايگزين شوند. علاوه بر اين، قانوني مبني بر كاهش آلودگي صنعتي به تصويب رسيد كه در آن به تشويق هاي مالياتي و جرايم خاصي اشاره شد.
منبع: گزارش سالانهdoe