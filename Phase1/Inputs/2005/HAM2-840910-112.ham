نگاه
ويروس موج سوم
عباس اسدي
22 سال از شناسايي ويروس ايدز در جهان مي گذرد ولي هنوز واكسني و دارويي براي درمان آن يافت نشده است.
اين در حالي است كه شمار مبتلايان به اين ويروس هر روز بيشتر از گذشته سلامت جامعه را نشانه رفته است و قربانيان بيشتري مي ستاند.به رغم آنكه بسياري از كارشناسان و جامعه پزشكي طي چند سال اخير نسبت به شيوع ويروس ايدز هشدار داده اند اما اين مو ضوع براي مدت كوتاهي افكار عمومي جامعه را از طريق رسانه هاي ديداري، شنيداري و مكتوب به خود معطوف مي دارد، ولي اندكي پس از آن همه چيز به بايگاني سپرده مي شود.
در اين ميان ايدز به عنوان يك عفونت فرصت طلب، يك بيماري مرگبار و يك ترور خاموش از امتياز حجب و حياي غيرقابل دفاع بهره مي برد و هر روز قربانيان تازه اي مي گيرد.
حال اين پرسش شكل مي گيرد چرا سوغات كشورهاي پيشرفته و بيماري عصر فن آوري بيش و پيش از آنكه دامن بانيان آن را بگيرد، تازيانه هاي مرگبارش بر پيكر كشورهايي فرود مي آيد كه باورهاي آن كشورها و آگاه سازي فراگير مي تواند به عنوان سدي محكم در مقابل انتقال اين ويروس خطرناك نقش آفرين باشد؟ بي ترديد اشارات تلويحي به موضوع ايدز و ممانعت از موضع گيري صريح نه تنها حافظ اخلاق عمومي نيست، بلكه به واسطه فقر آگاهي جامعه، روند شيوع و گسترش آن را تسريع خواهد كرد.اكنون كشور چين با يك ميليارد و 500ميليون نفر جمعيت از130 هزار نفر مبتلا به ايدز رنج مي برد.اما در سرزمين ما ايران براساس آخرين آمار وزارت بهداشت 60تا70 هزار نفر مبتلا به ويروسv.i.h هستند.
بالارفتن سن ازدواج در ايران، فقر، نبود اشتغال، كاهش نظارت بهداشتي بر رفتارهاي غيراخلاقي مردان و پسران، كاهش نظارت كافي و مستمر بر وجود مواد مخدر در زندان ها و معتادان تزريقي و تعصبات اجتماعي ازجمله مواردي است كه بسترساز شيوع بيماري ايدز در ايران است.فراموش نكنيم پس از اعتياد و تصادفات جاده اي ويروس ايدز اكنون به پر دامنه ترين آسيب اجتماعي در كشور تبديل مي شود.
چه بايد كرد؟
تلويزيون بايد به عنوان بزرگ ترين رسانه گروهي با قابليت اطلاع رساني فراگير، براي آگاهي رساندن به اقشار مختلف اجتماعي پيرامون ايدز وارد ميدان شود.آزمايش ايدز با تعرفه ارزان براي اقشار جامعه به ويژه زوجين قبل از ازدواج مانند آزمايش گروه خوني الزامي شود.آموزش و آگاه سازي درباره مسائل جنسي از طريق مراجع رسمي و معتبر مانند آموزش و پرورش، سازمان بهزيستي و مراكز آموزش پزشكي مي تواند از آلوده شدن جوانان به اين ويروس بكاهد.نظارت مستمر بر مراحل فرآوري فرآورده هاي خوني و اماكني كه در فعاليت روزمره به نوعي با اين مقوله مرتبط هستند.فراهم آوردن شرايط آسان ازدواج براي گروه هاي سني از سوي خانواده و امكانات و تسهيلاتي كه كارگزاران حكومتي براي اين كار پيش بيني مي كنند ازجمله مواردي است كه تاثير قابل توجهي در كاهش ابتلا به ويروس ايدز دارد.