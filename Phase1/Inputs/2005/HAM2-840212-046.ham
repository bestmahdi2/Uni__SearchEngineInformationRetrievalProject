ايدز در مناطق مرزي خطرآفرين شده است
جواناني كه به كشورهاي همسايه رفت و آمد مي كنند بايد بدانند كه رفتارهاي پر خطر چه مضراتي براي آنها دارد
گروه اجتماعي- ليلا خاكسار: آمار مبتلايان به ايدز براساس گزارش هاي مختلف در ايران رو به افزايش است و روند بيشترين درصد بيماران مبتلا به ايدز را كه معتادان تزريقي تشكيل مي دادند به سمت رفتارهاي جنسي تغيير پيدا كرده است.
بنابه اظهارات كارشناسان اداره ايدز وزارت بهداشت، نقاط مرزي كشور از جمله نقاطي است كه به دليل تردد افراد مختلف از كشورهاي ديگر و وجود مسافران، مي بايست تحت كنترل بيشتري قرار گيرد و علاوه بر آموزش ها و مشاوره هاي همگاني كه براي عموم وجود دارد در اين مناطق توجه بيشتري به اين موضوع بشود.
بنابه اظهارات يكي از كارشناسان اداره ايدز مرزهاي شرقي به دليل بحث مواد مخدر و راه هاي عبور اين مواد در معرض خطر هستند و مرزهاي شمالي به دليل ورود مسافران از نقاط مختلف كه با رفتارهاي مختلف فرهنگي به كشور راه پيدا مي كنند.
مينو محرز عضو كميته كشوري مبارزه با ايدز نيز گفت: بيماري ايدز در مناطق مرزي كشور در حد خطرناكي رشد پيدا كرده و اين به دليل رفت و آمد آزادانه جوانان به كشورهاي همسايه است.
وي گفت: جواناني كه به كشورهاي همسايه رفت و آمد مي كنند بايد بدانند كه رفتارهاي پر خطر چه مضراتي براي آنها دارد و از چنين ارتباطاتي بايد بپرهيزند.
محرز همچنين افزود: علاوه بر آموزش در سراسر كشور آموزش تماس جنسي سالم به جواناني كه در اين مناطق تردد مي كنند ضروري به نظر مي رسد و مي تواند منجر به كاهش اين بيماري  شود.
عضو كميته كشوري مبارزه با ايدز افزود: صدا و سيما و رسانه ها بهترين وسيله براي آموزش به جوانان هستند.
مسئول پروژه ايدز سازمان ملل نيز در ايران گفت: متأسفانه بسياري از افراد نسبت به اين بيماري و شيوه هاي انتقال آن اطلاعات دقيقي ندارند و به همين دليل دانش آموزان مبتلا به ايدز از مدارس اخراج مي شوند و همچنان در دنيا ديد منفي نسبت به بيماري ايدز وجود دارد و ايران در اين خصوص هنوز در ابتداي راه است.