درياهاي سمي پيش از تكامل زمين
گروه دانش و فناوري ـ زهرا بخشي: محققان ناسا اعلام كرده اند در گذشته هاي دور در درياهاي زمين گوگرد فراواني وجود داشته و اين گوگرد مانع زندگي گسترده حيواناتي مانند ماهي ها و پستانداران بوده است. گروهي از دانشمندان ام آي تي به همراه همكارانشان از استراليا و بريتانيا، فسيل هاي 6/1 ميليارد سالي رنگيزهاي فتوسنتزي مك آرتور بيسين واقع در شمال استراليا را مورد بررسي قرار داده اند. طي اين پژوهش، آن ها باكتري هاي فتوسنتزي را يافته اند كه براي زندگي احتياج زيادي به گوگرد و نور خورشيد داشته اند. اين باكتري ها به علت رنگيزهايشان معروف به باكتري هاي سولفوري بنفش و سبز هستند. اين ميكروب هاي تك سلولي فقط در محيط هاي غني از گوگرد و نور خورشيد مي توانند زندگي كنند. محققان همچنين مقدار كمي جلبك و اكسيژن در اين فسيل ها يافته اند كه باكتري هاي بنفش رنگ را توليد مي كنند. دانشمندان بر اين باورند كه علت نايابي نسبي اين موجودات زنده، سمي بودن آن ها با گوگرد است. دكتر كارل پيچر، دانشمند و زيست شناس مي گويد: اين تحقيق نشان مي دهد كه درياهاي زمين تا چندي پيش محيط هاي ناسازگاري براي زندگي حيوانات و گياهان بوده اند، و اين احتمالا تأثير زيادي در شكل گيري دنياي مدرن امروز داشته  است.
راجر سامونز، پروفسور زمين شناسي ام آي تي مي گويد: كشف رنگيزهاي فسيل شده باكتري هاي سولفوربنفش بسيار جديد و تصادفي بوده است، زيرا اين باكتري ها براي زندگي، نياز فراواني به حرارت خورشيد و منبع وسيعي از گوگرد دارند و دسترسي به آن ها اصلا آسان نبوده است. گوگرد لازم براي اين موجودات، احتمالا از احياي سولفات منتقل شده به دريا از طريق صخره هاي در معرض هوا، توسط نوعي باكتري توليد مي شده است.
جاچن بروكس، عضو اين گروه تحقيقاتي مي گويد: فسيل هاي صخره هاي مك آرتور بيسين طي ميليون ها سال و در منطقه وسيعي به جا مانده اند، بنابراين احتمال تشكيل آن ها زير درياها بسيار زياد است. اين نتيجه نشان مي دهد كه در درياها مقدار زيادي سولفيد هيدروژن وجود داشته و اين براي موجودات زنده بسيار خطرناك بوده است. در واقع در هفت هشتم تاريخ 5/4 ميليارد سالي زمين، مقدار كمي اكسيژن براي زندگي موجودات زيردريايي اكسيژن زي وجود داشته است.
اين تحقيق ادامه تلاش ناسا و مؤسسات ديگر در شناخت تاريخ اخير زمين بوده است و در آزمايشگاه ساموتر انجام شده است و اعضاي اين گروه جاچن بروكس از دانشگاه بين المللي استراليا، گوردون  لاو از ام آي تي، استفن بُدِن از دانشگاه بردين اسكاتلند، گراهام لوگان از دانشگاه زمين شناسي استراليا و اندرو نال از دانشگاه  هاروارد بوده اند.
منبع: spaceflightnow.com