بخشنامه جديد رئيس قوه قضائيه:
برخي متهمين مواد مخدر را بازداشت نكنيد
فارس: رئيس قوه قضائيه با صدور بخشنامه اي از مراجع قضائي خواست تا از صدور قرار بازداشت موقت براي متهمين جرايم مواد مخدري كه بيم فرار يا تباني با متهمان ديگر نرود و يا آزادي آنها موجب افساد نباشد، خودداري كنند.
هاشمي شاهرودي با صدور بخشنامه اي به مراجع قضايي سراسر كشور اعلام كرد: گزارش ها حاكي است محاكم دادگاه هاي انقلاب به استناد ماده 17 لايحه قانوني تشديد مجازات مرتكبين جرايم مواد مخدر و اقدامات تاميني و درماني به منظور مداوا و اشتغال به كار معتادين مصوب 19/3/1359 نسبت به كليه متهمين جرايم مربوط به مواد مخدر صرفاً مبادرت به صدور قرار بازداشت موقت مي نمايند.
در ادامه اين بخشنامه آمده است: با توجه به ماده 30 آيين نامه اجرايي قانون مبارزه با مواد مخدر كه صدور قرار بازداشت موقت را در جرايم متضمن حبس يا اعدام موكول به رعايت مواد مربوط در قانون آيين دادرسي كيفري دانسته است؛ مقتضي است در صدور قرار بازداشت موقت قوانين آيين دادرسي كيفري رعايت شده و براي آن دسته از متهمين جرايم مواد مخدر كه بيم فرار يا تباني با متهمان ديگر يا شهود و مطلعين واقعه و يا آزادي متهم موجب افساد نباشد با رعايت بند 5 ماده 132 قانون آيين دادرسي دادگاه هاي عمومي و انقلاب در امور كيفري، عدم صدور قرار بازداشت موقت و صدور ساير قرارهاي موضوع اين ماده لازم الرعايه است.