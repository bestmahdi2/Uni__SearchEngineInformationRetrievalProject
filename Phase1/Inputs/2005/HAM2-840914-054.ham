وزير كار و امور اجتماعي:
نحوه اعطاي تسهيلات در استان تهران اصلاح مي شود
مهر: وزير امور كار و امور اجتماعي گفت: استان تهران نسبت به ساير استانهاي كشورمنابع كمتري جذب كرده و از سويي ديگر تسهيلات بيشتري دريافت مي كند كه اين روند در آينده اصلاح خواهد شد.
سيد محمد جهرمي با اشاره به اينكه ارايه تسهيلات براي طرح هاي كوچك به معناي ناديده گرفتن پروژه هاي بزرگ و ملي نيست، افزود: تمام تلاش ما براين است كه بخشي از منابع بانكي كشور براي گسترش بنگاههاي اقتصادي متوسط و كوچك به كارگرفته شود.
وي تأكيد كرد: بانكهاي هر استان موظفند طي 45 روز نظر خود را درباره پروژه هاي پيشنهادي به شوراي اشتغال استان اعلام و درصورت مخالفت دلايل خود را بيان كنند.
وزير كارو امور اجتماعي تصريح كرد: تدوين اين آئين نامه درجهت افزايش اختيارات استانها و كاهش نرخ بيكاري در كشور است.
وي درخصوص وثيقه اين تسهيلات نيز گفت: از نظام بانكي خواسته ايم براي پروژه هاي كوچك وثيقه خاصي در نظر بگيرند اما دركل به سمت سيستم ضمانت بيمه اي خواهيم رفت.
وي افزود: در كشور حدود 12 هزارو 300 پروژه نيمه كاره وجود دارد كه تنها در صورت تكميل طرحهايي كه 60 درصد آنها انجام شده، مي توان طي مدت يكسال 270 هزار شغل با تخصيص 250 ميليارد تومان ايجاد كرد.
به گفته وي، وزارت كار و امور اجتماعي از شوراي پول و اعتبار درخواست كرد كه سهم هر بانك از 20 درصد مشخص شده در اين آئين نامه را تعيين و به نمايندگي از تمام استانداران تخصيص كامل اين اعتبارات را پيگيري كنند.
وي افزود: براي رفع مشكلات اشتغال در كشور بايد برنامه ريزي دقيقي براي صادرات غير نفتي و همچنين اصلاح الگوي مصرف داشته باشيم.