خبر
باتري هاي ادراري
دانشمندان از اختراع روش ويژه اي براي توليد جريان الكتريسيته از ادرار خبر دادند؛ روشي كه بر اساس آن مي توان باتري هاي كوچكي برگرفته از مايع ادرار توليد و از آنها براي مقاصد پزشكي استفاده كرد.
به گزارش پايگاه اينترنتي لايو ساينس، گروهي از كارشناسان موسسه مهندسي زيستي و نانوتكنولوژي سنگاپور با اعلام اين خبر، تصريح كردند: ارزاني، دور ريختني بودن و نيز تجديدپذيري، از مهمترين ويژگي هايي است كه ادرار را به منبع كامل و مطلوبي براي توليد جريان الكتريسيته بدل مي كند.
بر اساس اين گزارش، دانشمندان سنگاپوري در تلاشند تا تراشه هاي زيستي ويژه اي به ابعاد يك كارت اعتباري توليد كنند كه در تماس با مايعات زيستي بدن همچون ادرار، به توليد جريان الكتريسيته بپردازند و اين جريان برق ضعيف در چارچوب هدف ويژه تراشه مورد نظر، به كار گرفته خواهد شد.
اين گزارش مي افزايد از اين تراشه هاي زيستي برقدار مي توان در شناسايي و تشخيص بيماري ها استفاده كرد و شمار زيادي از دانشمندان سراسر جهان تاكنون خواستار بهره گيري از اين كيت هاي ارزانقيمت براي طراحي به منظور شناسايي انواع گوناگوني از بيماري هاي مختلف شده اند.
كي بنگ لي و همكارانش براي توليد اين باتري، تكه اي از كاغذ را در كلريد مس خيسانده و سپس آن را در ميان يك ورقه نازك منيزيم و يك ورقه نازك مس قرار داده و به صورت يك كارت اعتباري پرس شده درمي آورند. به اين ترتيب، هنگامي كه يك قطره ادرار به اين كاغذ كلريد مس اضافه مي شود، واكنش شيميايي ويژه اي رخ مي دهد كه نتيجه آن، توليد جريان الكتريسيته خواهد بود. به گفته اين گروه تحقيقاتي، با بهره گيري از اين روش مي توان باتري هاي ادراري توليد كرد كه فقط با استفاده از چند قطره ادرار، حدود 5/1 ولت برق معادل يك باتري قلمي معمولي توليد خواهند كرد.
توليد اين قبيل باتري هاي همچنان در مرحله تحقيقات قرار دارد و توليد تجاري و انبوه، مستلزم انجام توسعه بيشتر آن است. كي بنگ لي و همكارانش بر اين باورند كه كيت هاي طبي مجهز به اين نوع باتري، از ظرفيت بسيار زيادي در بازارهاي جهان برخوردارند و جهان در آينده نزديك شاهد استفاده گسترده از آنها خواهد بود.
مشروح گزارش دستاورد اخير كارشناسان سنگاپوري، در شماره 15 اوت ژورنال ميكرو- رياضيات و ميكرو- مهندسي وابسته به موسسه فيزيك اين كشور انتشار يافته است.
كاهش بهاي جايزه نوبل
ارزش دلاري جايزه نوبل در سال ميلادي جاري نسبت به سال گذشته، با كاهش قابل توجهي رو به رو است.به گزارش خبرگزاري آسوشيتدپرس، بنياد نوبل اعلام كرد كه به سبب نوسان نرخ برابري ارزها از سال گذشته تاكنون، ارزش جايزه نوبل امسال در مقايسه با سال 2004، با حدود 200 هزار دلار كاهش، بالغ بر يك ميليون و 300 هزار دلار خواهد بود.
بر اساس اين گزارش، اگر چه جايزه نوبل 2005 نيز همچون ساليان پيش معادل 10 ميليون كرون است،
بالا رفتن ارزش نسبي دلار و يورو نسبت به كرون سوئد، سبب كاهش ارزش مالي اين جايزه شده است.
اين در حالي است كه ارزش دلاري جايزه نوبل در سال 2004 ميلادي، معادل يك ميليون و 500 هزار دلار بوده است. جايزه نوبل فيزيولوژي يا پزشكي امسال در روز 3 اكتبر، جايزه نوبل فيزيك در روز 4 اكتبر، جايزه نوبل شيمي در روز 5 اكتبر، جايزه نوبل اقتصاد در روز 10 اكتبر و نيز جايزه صلح نوبل در روز 14 اكتبر سال ميلادي جاري به برندگان آنها اهدا خواهد شد. همچنين بر اساس يك سنت ديرينه، زمان اهداي جايزه نوبل در رشته ادبيات ديرتر اعلام مي شود.
تمامي جوايز نوبل به جز جايزه صلح در پايتخت كشور سوئد و نيز جايزه صلح نوبل در شهر اسلو، پايتخت نروژ به برندگان اهدا خواهد شد.
جابه جايي 28 ميليون حشره
موزه تاريخ طبيعي لندن در حال جابه جايي مجموعه بسيار غني حشرات خود شامل 28 ميليون نمونه از اين جانوران به محل جديد است. به گزارش خبرگزاري بي.بي.سي، اين مجموعه عظيم كه يكي از بزرگترين كلكسيون هاي حشرات در سراسر جهان به شمار مي رود، در يك ساختمان جديد 9/65 ميليون پوندي مستقر خواهد شد. بر اساس اين گزارش، عمليات
نقل و انتقال مجموعه حشرات موزه تاريخ طبيعي لندن به ساختمان مدرن جديد در سال 2008 ميلادي كامل خواهد شد و اين انتقال به منظور اتخاذ تدابير بهتري براي در معرض ديد قرار دادن نمونه ها، توام با حفاظت بهتر از آنها انجام مي شود.
موزه هاي تاريخ طبيعي يكي از مهمترين مراكز انجام مطالعات جانورشناختي و بيوسيستماتيكي به شمار مي روند و از ارزش بسيار زيادي برخوردارند.