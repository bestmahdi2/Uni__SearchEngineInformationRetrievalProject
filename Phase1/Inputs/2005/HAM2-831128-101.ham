طرح استفاده اجباري از وكيل به صورت آزمايشي انجام مي شود
مهر: سخنگوي قوه قضائيه گفت: آيين نامه اجباري شدن وكيل تهيه شده و در حال حاضر توسط رئيس قوه قضائيه تحت بررسي است تا در صورت تاييد به صورت آزمايشي در يكي از استانهاي كشور اجرا شود.
به گزارش خبرنگار اجتماعي خبرگزاري مهر، جمال كريمي راد  در نشست خبري در جمع خبرنگاران درباره پيش نويس قانون وكالت كه گفته شده اين پيش نويس موجب تضعيف كانون وكلا مي شود گفت: پيش نويس قانون وكالت به هيچ عنوان موجب تضعيف كانون وكلا نخواهد شد و بحثي در اين خصوص وجود ندارد. وي گفت: در سياستهاي كلان قوه قضائيه ساماندهي امر وكالت مورد تاكيد قرار گرفته بنابراين به طور حتم اين پيش نويس با مشاركت كانون وكلا و كارشناسان تنظيم و به مجلس ارائه خواهد شد.
كريمي راد همچنين درباره پرونده سايتهاي اينترنتي گفت: بررسي در خصوص ادعاهاي متهمان اين پرونده ادامه دارد و در صورت نتيجه گيري اعلام خواهد شد.
وي گفت: در مجلس ششم در مورد هيات منصفه قانوني تصويب شد اما اجراي آن نياز به بودجه كلاني داشت كه اين بودجه براي قوه قضائيه تأمين نشد بنابراين بايد براي تشكيل هيات منصفه بودجه لازم فراهم شود.
سخنگوي قوه قضائيه گفت: در صورتي كه مدت توقيف براي روزنامه هاي توقيف شده به اتمام رسيده باشد مي توانند مجددا به فعاليت خود ادامه دهند.