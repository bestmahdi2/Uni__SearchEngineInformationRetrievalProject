سخنگوي شوراي نگهبان:
شرط اول كانديداتوري در انتخابات رياست جمهوري رجل سياسي و مذهبي بودن است
ايسنا:غلامحسين الهام سخنگوي شوراي نگهبان گفت:سطح نامزدي رياست جمهوري به گونه اي است كه در آن مجال بررسي سوء سابقه مطرح نيست.
وي در مورد نحوه استناد شوراي نگهبان به قانون براي بررسي صلاحيت كانديداهاي رياست جمهوري گفت: سطح نامزدي رياست جمهوري به گونه اي است كه در آن مجال بررسي سوءسابقه مطرح نيست، يعني برخلاف شأن نمايندگي مجلس است كه گفته مي شود مثلا نبايد سابقه محكوميت كيفري داشته باشد.
در واقع در بحث نامزدي رياست جمهوري سطح فضائل آن قدر بالاست كه انديشيدن به رذائل و امور منفي تصور نمي شود.
با اين وضع(وصف)در قانون هم نسبت به كانديداي رياست جمهوري هيچ بحثي از استعلام از مراجع چهارگانه وجود ندارد مگر اينكه بطور مثال راجع به ايراني الاصل بودن يا تابعيت شخصي تشكيك شود و پاسخ مرجع رسمي ضرورت داشته باشد. مي خواهم نتيجه بگيرم كه در راس انتخابات رياست جمهوري هيچ الزامي در مورد استعلام از مراجع چهارگانه وجود ندارد و شوراي نگهبان مستقيما مسئول بررسي و احراز صلاحيت نامزدهاي رياست جمهوري است يعني در حقيقت كار اجرايي را به عهده دارد، اين موضوع در بند 9 اصل 110 قانون اساسي مورد تصريح قرار گرفته است.وي افزود: صلاحيت داوطلبان رياست جمهوري از جهت دارا بودن شرايطي كه در قانون مي آيد مقصود قانون اساسي است  و بايد قبل از انتخابات به تأييد شوراي نگهبان برسد. شرايط ذكر شده هم شرايط مذكور در اصل 115 است.
يكي از شرايط نامزدي رياست جمهوري كه شايد بتوان از آن به عنوان پيش شرط هم ياد كرد(كه در واقع ظرف اوليه اي است كه قبل از آن به بقيه شرايط پرداخته نمي شود)، تعبير رجال مذهبي، سياسي است.
اين عنوان اقتضا مي كند كه نامزدهاي رياست جمهوري از آن درجه از شناخت و اشتهار برخوردار باشند كه در بررسي صلاحيت آنها دشواري يا پيچيدگي بيشتري كه مستلزم تحقيق و تفحص از جزئيات وضعيت آنان باشد مطرح نگردد يا در واقع ضرورت نداشته باشد.
الهام با اشاره به اينكه انتخابات رياست جمهوري، بحث «رد صلاحيت»   نيست، بحث «احراز صلاحيت» است گفت: احراز صلاحيت، يعني احراز شرايط ذكر شده در قانون.الهام افزود: بررسي صلاحيت  كانديداهاي رياست جمهوري به دفاتر نظارتي ارتباطي ندارد و شوراي نگهبان در اين زمينه مستقيما ايفاي نقش مي كند.
هيات هاي نظارت طبق قانون در يك فرصت مشخص قبل از انتخابات شكل مي گيرند و وظايف شان در قانون انتخابات مشخص شده است اما دفاتر نظارتي(شوراي نگهبان)  يك تشكيلات ثابت مربوط به شوراست كه دائمي بوده و مربوط به زمان انتخابات نيستند.
الهام در مورد تبليغات كنوني كانديداهاي رياست جمهوري گفت:مرجع رسيدگي به تخلفات احتمالي كانديداها يا پرسش از اين كه نيروي نظامي  يا نيروي مسلح تخلف مي كند يا نمي كند  و مواردي از اين دست شوراي نگهبان نيست! وي افزود: اگر سؤالتان اين است كه نيروهاي مسلح براي نامزدي رياست جمهوري نياز به استعفا دارند يا ندارند، خوب اين يك بحثي است كه شايد قدري با بحث انتخابات مرتبط باشد.
اگر منظورتان اين باشد كه بايد گفت در قانون انتخابات رياست جمهوري در خصوص استعفاي نيروهاي مسلح براي كانديداتوري در انتخابات، هيچ بحثي وجود ندارد، يعني مسئولاني كه گفته شده بايد براي نامزدي استعفا بدهند، كساني هستند كه در امر اجرا يا نظارت بر انتخابات دخالت مستقيم دارند كه طبعا مصداق اجرايي آن مربوط به اعضاي وزارت كشور و توابعش برمي گردد و حوزه  نظارتي آن هم مربوط به شوراي نگهبان است.
در قانون انتخابات رياست جمهوري بيش از اين دو مورد، بحثي از استعفا مطرح نيست، ليكن در قانون انتخابات مجلس، مقاماتي به دليل ماهيت شغل شان و بعضي ها به خاطر سمت هاي اداري شان ضرورتا بايد استعفا دهند.
از جمله در بحث نظاميان هم مطرح است كه كانديداهاي نمايندگي مجلس به خاطر عنوان نظامي  و اين كه صرفا اشتغال به كار در نيروهاي مسلح دارند - صرف نظر از جايگاه اداري و رتبه - بايد استعفا بدهند.