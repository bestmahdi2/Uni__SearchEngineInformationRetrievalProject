در هفته جاري نسبت به هفته گذشته:
ميانگين قيمت خودروهاي ساخت داخل 50 تا 150 هزار تومان افزايش يافت
گروه اقتصادي _ افروز پورهاشمي: همزمان با فرارسيدن فصل تابستان و تمايل مردم به خريد انواع خودرو، متوسط قيمت خودروهاي ساخت داخل حدود 50 تا 150 هزار تومان افزايش يافت.
اين درحاليست كه دست اندركاران بازار خودرو تصور مي كردند با مصادف شدن فصل تابستان و انتخابات دوره جديد رياست جمهوري، بازار خودروي كشور تا پس از تعيين رئيس جمهور آينده بدون تغيير باقي بماند.
براساس اطلاعات به دست آمده قيمت پژو rd1600، ساخت سال جاري با رنگ سفيد با 50 هزار تومان افزايش قيمت نسبت به هفته گذشته، از 7 ميليون و 100 هزار تومان به 7 ميليون و 150 هزار تومان رسيده است.
پژو 206 تيپ،2 در بهترين رنگ نيز با 100 هزار تومان افزايش بها، قيمت 10 ميليون و 600 هزار تومان را نسبت به 10 ميليون و 500 هزار تومان هفته گذشته تجربه مي كند.
پژو 1800 glx رنگ بژ هم كه هم اكنون با قيمت 12 ميليون و 350 هزار تومان عرضه مي شود، هفته قبل با بهاي 12 ميليون و 200 هزار تومان(150 هزار تومان)ارزان تر به فروش مي رسيد.
سمند خودروي ملي با رنگ نقره اي _ مشكي تو كرم نيز با 100 هزار تومان افزايش به قيمت 11 ميليون و 200 هزار تومان عرضه مي گردد.
همچنين پژو پرشيا با 100 هزار تومان افزايش بها، 15 ميليون و 700 هزار تومان، پرايد صبا فول gtx.clc سفيدرنگ با 50 هزار تومان افزايش بها، 6 ميليون و 900 هزار تومان، پاجرو با 150 هزار تومان افزايش قيمت 49 ميليون و 500 هزار تومان و پيكان انژكتوري سفيدرنگ كه قرار بود آخرين شماره آن روانه موزه صنعت خودرو شود هم با 100 هزار تومان افزايش قيمت از 6 ميليون تومان هفته گذشته، هم اكنون 6 ميليون و 100 هزار تومان دادوستد مي شود.
زانتيا سوپردولوكس نيز در بهترين رنگ 2000 با 100 هزار تومان افزايش، 22 ميليون و 400 هزار تومان عرضه مي شود و فقط خودروي ماكسيما مانند هفته گذشته بدون تغيير 37 ميليون و 500 هزار تومان فروخته مي شود كه البته به نظر مي رسد با نزديك شدن به ايام واردات خودروهايي چون تويوتا و بنز و كاهش قيمتي كه تويوتا در نظر گرفته است(براي خودروي كرولا حدود 400 هزار تومان و براي خودروي پراوو حدود 4 ميليون تومان)قيمت اين خودرو تقليل يابد.