آنفلوانزاي مرغي را جدي بگيريد
گروه دانش و انفورماتيك- شيدا عظيمي: خبرگزاري فرانسه در گزارشي كه از بانكوك فرستاده نوشته پرندگان وحشي در گسترش آنفلوانزاي مرغي در آسيا موثر بوده اند. ويروس آنفلوانزا مي تواند دستگاه تنفسي را بيمار كند. اين ويروس با ذره هاي معلق در هوا راحت وارد دستگاه تنفس مي شود، بسيار مسري است، مي تواند در هر چرخه از زندگيش در سلول ميزبان، ويروس جديدي ايجاد كند كه خطرناك تر است و با اين روش توانايي سرايت به گونه هاي جديد ميزبان را به دست مي آورد. ويروس شناسان هشدار داده اند كه ممكن است انواع ويروس با هم تركيب شوند، در ويروس ها جهش ايجاد شود و ويروس هايي بسيار مرگبار تر پديد بيايند. ويروس آنفلوانزاي مرغي(h5n1)راحت ميان پرندگان جابه جا مي شود و ممكن است پرندگان وحشي، آن را از منطقه اي به مناطق ديگر ببرند. تجارت نيز راه ديگر جا به جا شدن ويروس است. ممكن است در همين حين در ويروس جهش ايجاد شود و انسان ها نيز به اين بيماري مبتلا شوند. شيوع و پراكندگي اين بيماري هنوز در آسيا است، اما گزارش هايي كه از بيماري در بخش هايي از روسيه و پاكستان خبر مي دهند، نگران كننده اند، چرا كه به اين ترتيب ممكن است بيماري در اروپا نيز شايع شود. در هلند، بزرگ ترين توليدكننده مرغ اروپا، براي اين كه باز مانند دو سال پيش آنفلوانزا شايع نشود، نگهداري مرغ در هواي آزاد را ممنوع كرده اند. آنفلوانزاي دو سال پيش به هلند ضررهاي زيادي زد.