دبير فدراسيون واليبال:
ما براي پارك كي ون تعيين تكليف مي كنيم
گروه ورزشي _ علي شاكري: ما براي «پارك» تعيين تكليف مي كنيم كه چه وظايفي دارد و نه او براي ما. اين جواب سعيد درخشنده دبير فدراسيون واليبال درمورد عدم تمايل سرمربي كره اي تيم ملي براي همكاري با تيم ايران در مسابقات جهاني دانشجويان بود. وي با اعلام اين كه «پارك كي ون» طبق قراردادش موظف به همكاري با ما در تمامي زمينه هاست گفت: البته با وجود درخواست فدراسيون ورزش هاي ملي دانشجويي در آماده سازي تيم دانشجويان كه اكثريت بازيكنان آن را ملي پوشان ايران تشكيل مي دهند هنوز تصميم قطعي نگرفته ايم وليكن قرار است با انتخاب رابط فدراسيون ورزش هاي ملي دانشجويي به زودي در اين زمينه برنامه ريزي كنيم. وي با اشاره به خاتمه مسابقات زيرگروه جهاني در تهران بازي هاي دانشجويان جهان در ازمير را يك دوره مسابقات تداركاتي مفيد براي تيم ملي در آستانه مسابقات جام ملت هاي آسيا در تايلند خواند.
نوجوانان آماده فتح سكو
محمود دلاورخان از آمادگي خوب تيم نوجوانان براي دفاع از عناوين دوره هاي پيش سخن گفت. سرپرست تيم واليبال نوجوانان ايران در قياس اين تيم با تيم دوره قبل كه نايب قهرمان آسيا و تيم سوم جهان شد، اعلام داشت: اعضاي تيم فعلي به لحاظ فيزيكي شرايطي بهتر از تيم دوره پيش دارند و آماده فتح يكي از سكوهاي برترند.
سامارانش در جلسه كميته اجرايي واليبال
حضور غيرمنتظره سامارانش رئيس افتخاري كميته بين المللي المپيك در جلسه كميته اجرايي فدراسيون بين المللي واليبال مايه تعجب حاضران شد. وي كه يكي از دوستان نزديك رئيس فدراسيون جهاني واليبال است تلاش آكوستا را در موفقيت هاي واليبال ستود. در جلسه كميته اجرايي، ميگوئل آنخل از اسپانيا معاون رئيس كميته اجرايي فدراسيون بين المللي واليبال شد.
تجليل از برترين هاي واليبال تهران
در مراسمي كه فردا به همت هيأت واليبال استان تهران و مسئولان شهرداري در تالار اجتماعات پارك چيتگر برپا مي شود از برترين هاي واليبال تهران در سال هاي 81 و 82 تجليل خواهد شد. در اين مراسم كه با حضور مقامات شهرداري و فدراسيون واليبال برگزار مي شود از نزديك از دويست تن از اعضاي خانواده واليبال تجليل خواهد شد.