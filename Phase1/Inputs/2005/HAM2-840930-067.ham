طرح تحقيق و تفحص از صنايع خودروسازي تا پايان سال به صحن علني مي رود
گروه اقتصادي:  باوجود آ نكه حكم اجراي طرح تحقيق و تفحص از صنعت خودرو پيش از نوروز سال جاري صادر شد و علي رغم اظهارنظر برخي از اعضاي هيات تحقيق و تفحص مبني بر ارايه گزارش مربوطه تا پايان پاييز امسال، تاكنون نتايج حاصل كميته هاي تحقيق از صنعت خودروسازي در صحن علني مجلس مطرح نشده است. درخصوص علت اين تاخير و زمان ارايه گزارش فوق با احمد مهدوي ابهري مخبر كميسيون صنايع و معادن مجلس گفت وگو كرده ايم.
***
* برخي طولاني شدن زمان تهيه و ارايه گزارش طرح تحقيق و تفحص از صنعت خودروسازي را ناشي از برخوردهاي سياسي و عدم همكاري خودروسازان عنوان مي كنند، آيا موارد فوق دلايل اصلي اين تاخير هستند؟
- هيچ دلايل سياسي براي جلوگيري از روند تحقيق و تفحص از صنايع خودروسازي كشور وجود نداشته و ندارد. از طرف ديگر خودروسازان نيز تاكنون با نمايندگان كميسيون صنايع و اعضاي هيات تحقيق همكاري كرده اند هرچند كه در برخي موارد پاسخ نامه هاي ارسالي كمي دير ارايه شدند كه در جلسه اخير مشتركي كه در راستاي ارايه گزارش مالي شركت ايران خودرو برگزار شد، از سوي خودروسازان تاكيد شد كه آماده انجام هرگونه همكاري هستند و پاسخ نامه هاي ارسالي نيز از سوي آنان ارايه گرديد. درواقع باتوجه به حجم بررسي ها طبيعي است كه وقت لازم براي رسيدن به گزارشي جامع نياز باشد.
* عمده ترين نكات بارز در طرح تحقيق و تفحص از صنايع خودروسازي چيست؟
- مهم ترين نكته در بررسي فوق در مرحله نخست آن است كه ببينيم آيا صنعت خودروسازي كشور داراي استراتژي مشخص هست و اگر هست آيا بر طبق آن گام  برداشته مي شود. بحث قيمت گذاري ها كه متناسب با حاشيه سود منطقي باشد و به عموم فشار نياورد، كيفيت محصولات توليدي و نحوه انعقاد قراردادهاي داخلي و خارجي كه منجر به رانت خواري نشده باشد، نحوه ارايه خدمات پس از فروش و رفع نقص خودروها از ساير موارد مطرح در سطح تحقيق و تفحص هستند. تاكنون نيز فقط درحال جمع آوري اطلاعات كارشناسان كه در عرصه هاي فوق تحقيق مي كنند هستيم و هنوز به نظر جامعي دست نيافته ايم.
* ظاهرا اصلاحات مدنظر طرف ايراني در قرارداد ال 90 نيز از موارد مطرح شده در طرح تحقيق و تفحص است. در اين زمينه آيا طرف فرانسوي موافقت خود را با اعمال اصلاحات صراحتا اعلام كرده است؟
- مسئولان قبلي سازمان گسترش و نوسازي اصلاحات موردنظر مركز پژوهش ها در قرارداد ال 90 را به طرف فرانسوي منتقل كرده اند. آنان نيز ظاهرا مخالفتي با اعمال اصلاحات ندارند اما هنوز به صورت صريح مطلبي در اين زمينه اعلام نكرده اند. قرارداد فعلا به قوت خود باقي و درحال اجراست.
* نهايتا تا چه زماني گزارش طرح تحقيق و تفحص از صنايع خودروسازي در صحن علني مجلس مطرح مي شود؟
- باتوجه به اينكه كميته هاي سه گانه هم اكنون مشغول به كارند نتيجه اجراي طرح را تا پايان سال براي مطرح شدن در صحن علني به مجلس ارايه مي كنيم.
* باتوجه به بررسي هاي انجام شده در قالب طرح تحقيق و تفحص وضعيت فعلي توليد خودرو در داخل را چگونه ارزيابي مي كنيد؟
- باتوجه به توليد مشترك موتور ملي ميان خودروسازان ايراني و آلماني و ساخت موتور دوم با طراحي داخل و نظارت آلماني ها و همچنين مطرح شدن قطعه سازان كشورمان در ميان 10 قطعه ساز برتر جهان بايد گفت صنعت خودروسازي در داخل به پيشرفت هاي خوبي نايل شده است. البته هنوز در بحث كيفيت، پلت فرم و خدمات پس از فروش با خودروسازان مطرح دنيا فاصله داريم، ولي ديگر مونتاژكار صرف نيستيم. هم اكنون زيرساخت هاي خودروسازي كشور در حد مطلوب قرار دارد و با مشاركت با خودروسازان مطرح جهاني و مشخص بودن استراتژي صنعتي در كشور مي توانيم با انتقال تكنولوژي روز هرچه بيشتر در اين عرصه به توفيق برسيم.