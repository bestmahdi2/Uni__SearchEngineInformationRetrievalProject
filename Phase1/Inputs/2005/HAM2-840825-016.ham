زيست بوم
نقشه اي براي حفاظت
امسال همايش سالانه مديران كل حفاظت محيط زيست كشور در مشهد برگزار شد. دكتر
فاطمه جوادي- رئيس سازمان حفاظت محيط زيست- در ميان جمع مديران و دانشگاهيان گفت كه مديريت حفاظت از محيط زيست در كشور ما ايران- هيچ مبناي علمي ندارد و بيشتر بر پايه احساسات استوار است و به شكل كاملا سنتي صورت مي گيرد. وي همچنين بر لزوم تعامل و همكاري و همفكري ميان دانشگاه ها و ادارات محيط زيست تاكيد كرد. با به كارگيري علوم زيست محيطي در اجرا، مديريت به شكل مطلوب تري حاصل و به موفقيت كامل نزديك خواهد شد. جوادي در وهله نخست حصول به يك مديريت علمي و خوب را در گرو تهيه نقشه هاي gis استاني مي داند كه در حال حاضر هيچ گونه نقشه اي در سطح استان ها در دست نيست.
اين نقشه ها تمامي كمبودها و نواقص مناطق را در اختيارمان قرار مي دهد و ما در اينجا مي توانيم با كمك استادان و دانشجويان علوم زيست محيطي و جانوري در قالب طرح هاي پژوهشي به رفع اين اشكالات بپردازيم و به سوي توسعه پايدار و يك مديريت بهينه پيش رويم.
دكتر جوادي يك كارگروهي ميان سازمان ها، استانداري ها، شهرداري ها و وزارتخانه ها در جهت تهيه نقشه هاي gis و كنار هم قرار دادن فعاليت هاي صورت گرفته را در دستيابي به يك مديريت علمي موفق بسيار موثر عنوان كرد.
همچنين در اين همايش در جهت توسعه گردشگري و زمينه سازي جهت گسترش فعاليت هاي توريستي و طبيعت گردي در استان ها تفاهمنامه اي ميان سازمان گردشگري و ميراث فرهنگي و سازمان حفاظت محيط زيست به امضا رسيد.
در ادامه روند طرح هاي كاهش آلودگي هوا،
27 دستگاه سنجش آلودگي هوا در اختيار شهرهاي آلوده كشور قرار مي گيرد تا به كمك داده ها و تجزيه و تحليل آنها روش هاي مناسب اتخاذ شود. دكتر جوادي در ادامه اين مطلب بي توجهي به مقوله آلودگي آب و خاك را در چند ساله اخير بسيار نگران كننده خواند، چرا كه آلودگي ها ي ناشي از استفاده از سموم وكودهاي شيميايي در مزارع و انتقال آب به منابع آبي وخاكي در آينده لطمات جدي بر انسان و محيط زيست وارد خواهد كرد.
به گزارش ايسنا:جوادي، از پاسخگويي به خبرنگاران و نمايندگان تشكل هاي زيست محيطي مشهد خودداري كرد.
وي در پايان اين همايش نگاه واحد و عزم جدي مديران سازمان را در حفاظت از محيط زيست بسيار موثر دانست.