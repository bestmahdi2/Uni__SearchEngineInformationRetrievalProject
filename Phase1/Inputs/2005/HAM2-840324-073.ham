خودسوزي يك زن در كارگاه جواهرسازي
گروه حوادث: خودسوزي زني يك كارگاه جواهرسازي در ميرداماد رابا تمام امكانات و وسايلش به آتش كشيد.
با اعلام مركز فوريت هاي پليسي 110 به ماموران كلانتري 103 گاندي يك مورد آتش سوزي در خيابان ميرداماد گزارش شد. با اعزام ماموران به محل معلوم شد كه يك كارگاه جواهرسازي طعمه حريق شده است.
با تلاش ماموران آتش نشاني حريق خاموش و از سرايت آتش سوزي به ديگر نقاط و مغازه هاي مجاور جلوگيري شد. در اين آتش سوزي زني به هويت «مهتاب _ ف» بر اثر سوختگي شديد به بيمارستان منتقل شد.
اكيپي از ماموران كلانتري به بيمارستان اعزام شدند اما مصدوم به دليل سوختگي شديد قادر به حرف زدن و بازجويي نبود.
پس از چند ساعت، تلاش مداوم پزشكان براي زنده ماندن اين مصدوم موثر واقع نشد و او در ساعت 1 بامداد بر اثر شدت سوختگي فوت كرد. ماموران بلافاصله فوت اين زن را به قاضي كشيك اعلام كردند. با حضور قاضي، تحقيقات و بررسي هاي پليس براي مشخص شدن فوت متوفي و نيز علت وقوع آتش سوزي، در دستور كار ماموران اداره آگاهي تهران بزرگ قرار گرفت.
ماموران شعبه 10 پليس آگاهي تهران بزرگ با حضور در صحنه آتش سوزي تحقيقات علمي و فني خود را شروع كردند و با استفاده از تحقيقات محلي و شاهدان عيني دريافتند، اقدام به خودسوزي متوفي باعث حريق كارگاه جواهرسازي شده است.
گفتني است تحقيقات و بررسي هاي پليسي در اين زمينه ادامه دارد.