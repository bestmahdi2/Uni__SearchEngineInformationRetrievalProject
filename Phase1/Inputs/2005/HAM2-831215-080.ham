لبنان و ضرورت تحرك بيشتر مسئولان
تقريبا همه  آشنايان به امور لبنان و كساني كه پيچيدگي هاي نظام طائفه اي آن را درك مي كنند جملگي توافق نظر دارند كه اگر نيروهاي سوري با عجله و بدون مقدمات لبنان را ترك كنند، آنگاه ازسرگيري جنگ داخلي محتمل ترين حالت پيش رو خواهد بود. حتي گزينه محتمل ديگر يعني اعزام نيروهاي بين المللي نيز شايد فقط اين جنگ را مدتي به تعويق افكند اما امكان جلوگيري از آن را نخواهد داشت. ارتش لبنان كه بازسازي آن بعد از توافقنامه طائف با نظارت سوريه صورت پذيرفت با توجه به ساختار طائفه اي آن قادر نيست در منازعات شديد داخلي كاركردي كاملا ملي و منسجم و به دور از تمايلات طائفه اي از خود نشان دهد؛ و بدين ترتيب هيچ محوري براي كنترل اوضاع و جلوگيري از روند رو به آشوب آن وجود نخواهد داشت.
در اين حالت بايد ديد پس چرا ايالات متحده آمريكا و متحدان غربي آن اين مقدار بر ضرورت خروج نيروهاي سوري پافشاري مي كنند. گويي كه قرائت آمريكا از وضعيت در لبنان بدين صورت است كه اگر نظم كنوني در راستاي منافع آن و ديگر متحد استراتژيكش در منطقه يعني اسراييل عمل نمي كند، پس بي نظمي بهتر از آن است؛ حال نتيجه هرچه باشد. حتما آمريكايي ها در محاسبات خويش اين نكته را مدنظر مي گيرند كه درصورت نابسامان شدن اوضاع امنيتي در لبنان پتانسيل رشد نيروهاي طرفدار بن لادن نيز بسيار بالا خواهد بود. به همين دليل كوفي عنان كه اينك نماينده ويژه خود را براي بررسي مساله خروج نيروهاي سوري از لبنان به منطقه اعزام مي دارد، گفته است همه طرف ها به اهميت ثبات لبنان واقفند و بايد با توجه به آن، اوضاع مديريت شود. ما اين مطلب را در هنگام مذاكره بر سر اجراي قطعنامه 1559 در نظر خواهيم گرفت.
بشار اسد كه اخيرا از عربستان ديدار كرده عصر فردا طي نطقي در پارلمان سوريه آخرين مواضع اين كشور در مورد مسايل لبنان را اعلام خواهد نمود.
اما آنچه در اين ميان مشهود است تحرك شديد همه طرف هايي است كه به گونه اي منافع آنان در لبنان در معرض چالش قرار گرفته است.
آمريكا علاوه بر استفاده از ابزار فشار سازمان ملل متحد و بهره مندي از مواضع همسوي اكثر كشورهاي اروپايي، معاون وزير خارجه خود را كه پيش از اين سفير آن كشور در بيروت بوده است به آن كشور اعزام داشته تا ضمن ابلاغ شديدترين اخطارها به حكومت لبنان، در جهت اتحاد هرچه بيشتر نيروهاي اپوزيسيون نيز تلاش كند.
از سوي ديگر كشورهاي مهم عربي يعني عربستان سعودي و مصر تمام تلاش خود را به كار بسته اند تا راه حلي عربي براي مساله بيابند و از فروپاشي بيشتر اوضاع جلوگيري كنند. طرح مشتركي كه عربستان، مصر و سوريه به آن دست يافته اند در واقع براي متوقف كردن روند پرتشنج اوضاع در لبنان است.
اما در اين ميان گويي مقامات مسئول در كشورمان به اين نكته بي توجهند كه گويي ما نيز در لبنان منافعي داريم كه در معرض چالش قرار گرفته است. البته هنوز تا مرحله خطر راه بسياري در پيش است، ولي قطعا متحدين ما در لبنان در معرض چالش قرار گرفته اند. مقامات محترم وزارت امور خارجه نبايد در انتظار بنشينند تا اتفاق جديدي در منطقه بيافتد و به صورت منفعلانه به حركت درآيند يا آنكه به آنان تذكر داده شود سپس به اتخاذ موضع بپردازند.
نكته ديگري كه در اين ميان حائز اهميت است تصوير نادرستي است كه از وضعيت لبنان به ما القا مي شود. لبنان يك كشور متحد و منسجم نيست كه بتوان وضعيت آن را با اين يا آن كشور مقايسه نمود. در واقع اساسا دمكراسي در لبنان يك نوع ويژه از آن است كه خيلي به تعداد راي دهندگان وابسته نيست بلكه به توافق ميان طوائف مختلف توجه دارد. لذا در هر حالتي امكان وقوع يك انقلاب و يا يك تحول دمكراتيك در آن ميسر نخواهد بود. زيرا همه افراد پيش از هر چيز از خاستگاه طائفه اي خود به حركت درمي آيند. لذا فروپاشي اوضاع نه تنها به يك تغيير ملي نخواهد انجاميد بلكه فقط زمينه ساز جنگ داخلي خواهد بود.
با اين همه به نظر مي رسد كه هنوز امكان كنترل اوضاع وجود دارد. اينگونه نيست كه آمريكا قادر باشد همه برنامه هاي خود را در لبنان به مرحله اجرا درآورد. به ويژه آنكه سيد حسن نصرالله رهبر حزب الله اينك به ستون خيمه لبنان تبديل شده و همه طرف ها از طرفداران دولت و سوريه گرفته تا مخالفان چشم به او دوخته اند و حتي از وي براي ميانجيگري در نزد سوريه درخواست كمك نموده اند. موضع و حركت او تعيين كننده خواهد بود و او نيز با تيزبيني و زيركي تمام، ضمن حمايت استراتژيك از سوريه از مبدل شدن به يك طرف منازعه پرهيز كرده و در واقع به نيرومندترين چهره ملي كشور تبديل شده است. به همين دليل اكثر نيروهاي اپوزيسيون علي رغم همه تلاش هاي آمريكا از هرگونه موضع گيري بر عليه حزب الله اجتناب مي كنند. با اين همه توجه بيشتر مسئولين وزارت امور خارجه به اوضاع لبنان و انجام تحركات لازم براي ياري رساني به متحدانمان امري ضروري است كه ترديد و يا كم توجهي به آن حتما برايمان پرآسيب خواهد بود.