قيمت سبزي و صيفي به دليل عدم كشت در ماه هاي آينده افزايش مي يابد
گروه اقتصادي: با وجود دستور رئيس جمهوري مبني بر تامين خسارات ناشي از ممنوعيت عرضه و مصرف سبزي و صيفي، پرداخت اين ضرر و زيان هنوز درحال طي مراحل است. علاوه بر سبزيكاران، عرضه كنندگان سبزي نيز با اين ممنوعيت دچار ضرر و زيان شده و خواستار جبران خسارات هستند.با يحيي غلامي منفرد عضو هيات مديره اتحاديه ميوه و سبزي پيرامون آثار و نتايج ممنوعيت عرضه و مصرف سبزي و صيفي گفت وگو كرده ايم.
***
* تصميم وزارت بهداشت مبني بر ممنوعيت عرضه و مصرف سبزي و صيفي را چگونه ارزيابي مي كنيد؟
- با اين تصميم فشار مضاعفي بر سبزي و صيفي كاران وارد شده است. پيش از اين روزانه حدود 500 تا 800 تن سبزي در ميادين عرضه مي شد كه اين ميزان اكنون به يك تن كاهش يافته است. با اين روند سبزي و صيفي كاران حتي قادر به پرداخت حقوق و دستمزد كارگران خود نيستند.اين كه وزارت بهداشت اعلام كرده سبزي و صيفي عامل گسترش وبا است جاي تأمل دارد چراكه اگر در بعضي نقاط ايران سبزي با آب غيربهداشتي توليد مي شده موضوع تازه اي نيست و بايد از سال ها پيش با اين مساله برخورد مي شد نه اينكه در اقدامي عجولانه عرضه و مصرف سبزي و صيفي را ممنوع اعلام كنند.اين درحالي است كه بيش از 95 درصد سبزي كشور با آب بهداشتي توليد مي شود. معتقدم گسترش وبا از طريق سبزي و صيفي صحت نداشته و وزارت بهداشت اگر خواهان ريشه كني معضل است بايد كارشناسان خود را به مزارع توليد اعزام كند تا از عرضه و مصرف سبزي و صيفي آ لوده جلوگيري شود نه اينكه با اينگونه اقدامات عرضه و مصرف سبزي و صيفي را ممنوع اعلام كند.بيشتر توليد سبزي و صيفي بهداشتي است و معتقدم بخشي از اين اقدامات مرتبط با فروش مواد ضدعفوني كننده مي باشد كه اكنون در بازار كمياب شده است. اگر آب مورد استفاده براي كشت سبزي آلوده باشد همه سبزي و صيفي توليدشده غيربهداشتي بوده است.
* پرداخت خسارت به سبزيكاران در چه مرحله اي است؟
- اتحاديه توليدكنندگان سبزي و صيفي داراي 8 هزار عضو، 6 هزار سبزي فروش و 1600 واحد صنفي مختص عرضه سبزي است كه هركدام از واحدهاي عرضه كننده سبزي بيش از 80 ميليون تومان براي پرداخت حقوق و دستمزد كارگران و هزينه هاي جاري واحد صنفي خود متضرر شده اند. با اقدام وزارت بهداشت اين واحدها به تعطيلي كشيده شده اند و تاكنون حدود 400 درخواست از فروشندگان سبزي براي جبران خسارت وارده دريافت كرده ايم اما گمان نمي كنم راهكاري براي جبران خسارات وارده به اين قشر وجود داشته باشد.درمورد سبزي كاران نيز مقرر شده تا پس از بررسي، ضرر و زيان يك ماهه آنها پرداخت شود اما بايد توجه كرد كه با اقدامات مذكور اكنون از كاشت سبزي جلوگيري شده و اين كار موجب مي شود تا در ماه هاي آ ينده با كمبود و بازار سياه اين محصولات مواجه باشيم و آن موقع نيز اتحاديه ها را به خاطر گرانفروشي و كمبود سبزي و صيفي بازخواست مي كنند.اگر ممنوعيت و آلودگي سبزي و صيفي صحت داشته باشد بايد از عرضه همه صيفي جات، فرنگي جات و سبزي جلوگيري شود.ضرر و زيان ناشي از اين اقدامات بيش از ارقام اعلام شده است چراكه علاوه بر سبزيكاران واحدهاي عرضه كننده اين محصولات نيز دچار خسارت شده اند.
* اتحاديه چه اقدامي براي درخواست جبران ضرر و زيان فروشندگان سبزي و صيفي انجام داده است؟
- تاكنون حدود 400 درخواست از عرضه كنندگان سبزي و صيفي براي جبران خسارت وارده داشته ايم و اين شكايات درحال افزايش است؛ چراكه فعلا واحدهاي صنفي كه زيان فراواني متوجه آنها شده درخواست ضرر و زيان كرده اند، گرچه مشخص نيست كه به همين واحدها نيز خسارتي پرداخت شود. اعلام كرده اند كه با بررسي و تاييد ضرر و زيان واحدهاي عرضه كننده سبزي توسط اتحاديه ذي ربط، خسارت وارده به آنها جبران خواهد شد اما به عملي شدن اين وعده ها چندان خوشبين نيستم و تا آخر شهريورماه جاري نتايج آن مشخص خواهد شد. نكته اساسي آن است كه دستگاه هاي ذي ربط براي انجام اين گونه اقدامات هيچ گاه نظرات اتحاديه ها و متخصصان ذي ربط را جويا نشده اند و با اتخاذ تصميمات فاقد كارشناسي لازم، خسارات و ضرر و زيان هنگفتي را متوجه توليدكنندگان مي كنند.