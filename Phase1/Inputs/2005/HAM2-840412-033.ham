محيط زيست ايران در برنامه ريزي ملي
مدت هاست كه ديگر مقوله محيط زيست، مبحثي تشريفاتي و تفنني تلقي نمي شود، هر چند كه براي بسياري از سياستمداران و دولتمردان پرداختن به اهميت اين مسئله هنوز در آخر فهرست توجهات قرار دارد. جايگاه محيط زيست در برنامه ريزي ملي كشور از آن حيث مورد توجه و اهميت است كه در يك تعريف مي توان ادعا كرد، محيط زيست به مثابه مجموعه اي از آب، خاك و هوا، جايگاهي براي زندگي بشر و ساير مخلوقات است. كل اين طيف را بر حسب ملاحظات و تقسيم بندي هاي موجود، محيط زيست طبيعي ناميده اند.
فرنوش بهرامپور، معاون دفتر آموزش زيست محيطي سازمان حفاظت محيط زيست با عنوان اين مسئله در پنجمين همايش، دو سالانه انجمن متخصصان محيط زيست در تعريف جايگاه محيط زيست در برنامه ريزي ملي كشور مي گويد: محيط زيست كه شايد روزگاري نه چندان دور، اولويت دست چندم همه كشورها بود، به خاطر وضعيت بحراني به صدر فهرست اولويت هاي كشورها صعود كرد و در ذهن گروهي از كشورها كه توسعه يافته ناميده مي شد اين سئوال خطور كرد كه چگونه مي توان بر بحران هاي زيست محيطي غلبه كرد.
اين كارشناس ارشد روابط بين الملل، با اشاره به اين نكته كه قريب به 30 سال است محيط زيست به عنوان يك اولويت در ذهن برنامه ريزان و مديران جوامع جاي گرفته است تاكيد مي كند: اينكه در حال حاضر 300 سازمان بين المللي در زمينه حفاظت از محيط زيست و تدوين برنامه هاي زمان دار در اين وادي تلاش مي كنند، نشانه خوبي از اهميت و اعتبار اين مقوله به حساب مي آيد.
تغيير در الگوهاي توليد و مصرف در ميان قريب به نيم ميليارد انسان به گونه اي فزاينده اوضاع جهان را تحت تاثير خود قرار داده است، به حدي كه گفته مي شود اگر اين الگو در ميان ساير آحاد ملت هاي جهان تسري يابد، به طور قطع جهان رو به نابودي كامل خواهد رفت. بر اساس گزارش موسسه تحقيقاتي word watch ins اگر وضعيت بر اين منوال ادامه يابد، آنگاه تا سال 2010 ميلادي، 20 درصد از مراتع، 30 درصد از جنگل ها، 20 درصد از زمين هاي كشاورزي، 10 درصد از ذخاير ماهيان جهان به طور كلي از چرخه بهره دهي حذف خواهند شد. اگر به اين مجموعه، آب و خطر تغييرات آب و هوايي را نيز اضافه كنيم، درك رويدادي كه در آينده بسيار نزديك محقق خواهد شد، بسيار عميق تر مي شود.
فرنوش بهرامپور در گزارش خود با تحليل انتخاب نوع فن آوري و عادات مصرف و تاثير آن بر محيط زيست، به جايگاه توسعه پايدار پرداخته و با مقايسه كشورهايي نظير بوتان، كامبوج، هندوستان، اندونزي و... مولفه هاي محيط زيست ايران را تشريح كرده و نتيجه گيري مي كند، با توجه به معيارها و فاكتورهاي موجود در محيط زيست ايران، جايگاه جهاني ايران در زمينه كيفيت هوا 79، در زمينه ميزان آب 109، كيفيت آب 38، تنوع زيست 106، زمين 73،  كاهش آلودگي هوا 31، كاهش فشار آلودگي بر آبها 108، كاهش فشار بر اكوسيستم 36، كاهش مصرف و زايدات 76، كاهش رشد جمعيت 68، ارزش تغذيه انساني پايه 32، بهداشت محيط 76، علم و فن آوري 83، حاكميت زيست محيطي 138، مسئوليت بخش خصوصي 61، بازده اكولوژيك 122، مشاركت بين المللي 74، كاهش خروج گازهاي گلخانه اي 101 و كاهش فشار فرامرزي بر محيط زيست 107 است.
وي تاكيد دارد: با بررسي معيارها و اعداد فوق چنين برمي آيد كه موقعيت ايران بسيار حساس و شكننده و تا حدي نيز بحراني است. مسائلي همچون نامشخص بودن كه جايگاه نهاد قانوني حفاظت محيط زيست در سالهاي آغازين انقلاب، بي توجهي به مولفه هاي زيست محيطي و آمايش سرزمين در سالهاي اخير، وقوع جنگ تحميلي و
تحت الشعاع قرار گرفتن همه فعاليت هاي اقتصادي و رفاهي كشور و خاتمه جنگ تحميلي و آغاز دوران بازسازي،  بي توجهي صرف به محيط زيست را به دنبال خود داشت، اگر اين بي توجهي همچنان ادامه مي يافت، شايد اعداد اختصاص يافته به ايران از آنچه مطرح شد، قهقرايي تر به نظر مي رسيدند. هر چند كه در خلال برنامه هاي اول و دوم توسعه محيط زيست، صرفا به عنوان يك مسئله كه بايد باشد، مورد توجه قرار گرفت، اما در خلال برنامه سوم و نيز سند برنامه چهارم توسعه، به نظر مي رسد، برنامه ريزان كلان كشور ديدگاه زيست محيطي در حوزه برنامه ريزي و تدوين راهبردهاي توسعه را مد نظر قرار داده اند.