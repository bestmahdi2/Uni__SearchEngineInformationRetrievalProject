براساس مصوبه ديروز مجلس
سازمان ملي زمين موظف به تأمين اراضي براي توسعه هتل ها شد
گروه سياسي: مجلس شوراي اسلامي سازمان ملي زمين و مسكن را موظف كرد به منظور تسريع توسعه هتل ها، اقامتگاهها و تأسيسات گردشگري، اراضي مورد نياز را به قيمت كارشناسي به صورت اجاره به شرط تمليك پنج ساله در اختيار سرمايه گذاران قرار دهد.
به گزارش خبرنگار ما نمايندگان مجلس شوراي اسلامي اين مصوبه را به عنوان بخشي از ماده 29 لايحه الحاق موادي به قانون تنظيم بخشي از مقررات مالي دولت به تصويب رساندند.
در بند سوم الحاقي نيز آمده است: تغيير كاربري اراضي براي استقرار هتل ها با پيشنهاد ميراث فرهنگي و گردشگري در كميسيون ماده پنج موضوع قانون تأسيس شوراي عالي شهرسازي و معماري ايران به طور فوق العاده مورد بررسي و اقدام قرار خواهد گرفت.
براساس ماده 31 مصوبه مزبور به منظور تحقق اهداف لايحه، بخش گردشگري و ميراث فرهنگي مكلف شد افزايش اشتغال، فراهم شدن زمينه هاي سرمايه گذاري در تأسيسات گردشگري با تأكيد بر مناطق كمتر توسعه يافته و نيز احياي بافت هاي قديمي شهرها و روستاهاي تاريخي فرهنگي كشور را پي بگيرد. سازمان ميراث فرهنگي و گردشگري براساس قراردادهاي منعقد شده با بانكها و مؤسسات اعتباري دولتي و غيردولتي، تسهيلات لازم را به سرمايه گذاران بخش غيردولتي پرداخت مي نمايد.
نرخ تسهيلات اعطايي توسط بانكها و موسسات دولتي و غير دولتي، نرخ هاي مورد عمل بانك خواهد بود. اين سازمان مجاز است براي تشويق سرمايه گذاري، پرداخت تمام يا بخشي از سود تسهيلات اعطايي را براي سنوات آتي تعهد نمايد. بازپرداخت اين تعهدات در بودجه هاي سالانه سازمان ميراث فرهنگي و گردشگري منظور خواهد شد.
همچنين در جلسه علني ديروز مجلس بررسي ماده 29 لايحه الحاق موادي به قانون تنظيم بخشي از مقررات مالي دولت كه از جلسه علني يكشنبه آغاز شده بود و به دليل كمبود تعداد نمايندگان، جلسه از رسميت افتاد و زودتر از موعد مقرر تعطيل شده بود، ادامه دستور كار جلسه قرار گرفت. اما باز هم بخشي از وقت جلسه علني ديروز بر سر رأي گيري مصوبات اين ماده به دليل غيبت تعدادي از نمايندگان و خروج تعدادي ديگر از جلسه بدون زدن كارت خروج و تفاوت فاحش عدد حضار واقعي حضار با تابلوي حضور و غياب تلف شد.
علي عباسپور نماينده تهران با دادن تذكر آئين نامه اي در اين باره گفت: امروز هم تعداد واقعي نمايندگان با عدد تابلو تفاوت دارد و از رئيس مجلس مي خواهم تعداد نمايندگان به صورت دستي توسط منشي ها شمارش شود. حداد عادل به منشي ها دستور داد تعداد نمايندگان را به صورت دستي شمارش كنند و در حالي كه تابلو عدد 203 را نشان مي داد رئيس مجلس اعلام كرد كه 175 نماينده در جلسه حضور دارند. حداد يك بار ديگر با استفاده از دستگاه الكترونيكي رأي گيري اقدام به شمارش نمايندگان كرد و از همه آنها خواست كه در اين رأي گيري نمايشي براي شمارش تعداد دقيق شركت كنند.