سخنگوي شوراي نگهبان:
ما در بحث هاي سياسي انتخابات، مداخله اي نداريم
ايسنا: سخنگوي شوراي نگهبان تأكيد كرد: ما به طور قاطع تكليف خود را درباره انتخابات انجام داده و به مردم هم اطمينان مي دهيم كه ان شاءا... انتخابات آتي در چارچوب قانون، آزاد و با حفظ كليه حقوق و آراء مردم كه امانت است به انجام خواهد رسيد.دكتر غلامحسين الهام، سخنگوي شوراي نگهبان در نشست مطبوعاتي روز گذشته خود در پاسخ به سئوال خبرنگاران درباره تشكيل هيأت راهبردي انتخابات نهم از سوي وزارت كشور، گفت: تشكيلات اجرايي و داخلي براي آمادگي برگزاري انتخابات يك بحث داخلي است و مادام كه در حوزه انتخابات مداخلات تعريف نشده اي نداشته باشند، مورد اشكال ما نيستند.
الهام ادامه داد: ما در بحث هاي سياسي انتخابات، مداخله اي نداريم و حوزه كار شوراي نگهبان تمهيد لازم براي يك نظارت جامع، فراگير و قانونمند است كه انتخابات آزاد و قانونمند و حفظ آراء مردم را تضمين كنيم.
الهام درباره مدت زمان و فرصت كانديداهاي انتخابات رياست جمهوري براي تبليغ گفت: طبق تقويم انتخاباتي پيش بيني شده است كانديداهاي رياست جمهوري حدود 3 هفته براي تبليغات رسمي فرصت دارند.
وي در پاسخ به سؤال خبرنگاري درباره اينكه يكي از اعضاي شورا گفته بود كساني كه فكر مي كنند صلاحيتشان تأييد نمي شود، ثبت نام نكنند آيا اين محدود كردن كانديداها نيست، گفت: همه موظفند طبق قانون عمل كنند، طبيعي است هرفرد، گروه و جمعيت سياسي، اگر فردي را واجد اين شرايط ببينند، او را به ثبت نام ترغيب كنند؛ هيچ كس محدوديتي از نظرثبت نام افراد ايجاد نكرده است ولي شرايط، شرايط دقيقي است و طبعاً افراد بايد خود را واجد بدانند ولي اگر كسي واقعا خودش را واجد اين شرايط نمي داند چرا بايد فرصت مسئولان كشور را به چيزي كه خودش هم باور دارد كه نيست صرف كند؟ البته اين يك توصيه منطقي است و نه توصيه اجرايي و دستور كه كسي را محدود كند.
الهام درباره شمارش رايانه اي آراء گفت: هيچ اقدام جديدي از سوي وزارت كشور در اين باره صورت نگرفته است و ما همچنان استقبال مي كنيم و منتظر هستيم.
سخنگوي شوراي نگهبان در پاسخ به اين سؤال كه آيا كانديداهاي رياست جمهوري نيز همانند نمايندگان مجلس حق و فرصت اعتراض به ردصلاحيت ها دارند؟ گفت: در بحث صلاحيت ها، بحث رد صلاحيت مطرح نيست، بحث احراز صلاحيت است و شيوه و مكانيزمي كه براي انتخابات مجلس وجود دارد در انتخابات رياست جمهوري نيست و نظر شوراي نگهبان درباره بررسي صلاحيت نامزدهاي رياست جمهوري نظر قاطع است.