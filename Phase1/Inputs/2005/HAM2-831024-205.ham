نگاه امروز
جذابيت هاي پنهان واليبال
جهانگير كوثري
نهضت ورزش ايران از سال 1313 در برنامه اي محدود شكل گرفت. نصيرالدوله وزير فرهنگ وقت پانزده سال پيش با حمايت ابراهيم حكيم الملك حكيمي و نيرالملك هدايت زمينه هاي اين پذيرش را آماده نموده بودند. در 14 شهريور سال 1306 شمسي بنا بر پيشنهاد محمدتدين قانون ورزش اجباري در چهار ماده به مجلس ارائه و تصويب شد. در ادامه نهضت ورزش ارگان هاي مختلف با بودجه اي اندك ورزشگاه امجديه(شيرودي)را پي ريزي كردند و تهران صاحب اولين ورزشگاه خود شد و رشته هاي ورزشي يك به يك براي خود جايگاه مردمي پيدا كردند. شايد نخستين تيمي كه رسماً در يك مسابقه بين المللي شركت كرد، تيم وزنه برداري ايران بود كه در سال 1326 يعني پنجاه و هفت سال پيش به مسابقات جهاني اعزام شد.
به دنبال آن،كشتي، پينگ پنگ و بسكتبال حركت هاي برون مرزي خود را آغاز كردند. واليبال به شكل ابتدايي خود عمري به درازاي نود سال دارد، اما براي قانونمند شدن نياز به الگوهاي طراحي شده اروپايي ها داشت. روس ها، چك ها، يوگسلاوها، هلندي ها، سوئدي ها و ايتاليايي ها اين رشته را بهتر از بقيه بازي مي كردند. در آسيا ژاپني ها زودتر از بقيه به استقبال اين رشته رفتند. هندي ها آن را از انگليسي ها و هلندي ها آموخته بودند و سرانجام ايران پس از بسكتبال توجه خود را به رشته اي معطوف نمود كه در آن خشونت بسكتبال، كشتي و بوكس نبود.
مدارس ايران واليبال را به حياط مدرسه برده و پايه هاي اين رشته گذاشته شد. در بازي هاي آسيايي 1958 واليبال ورزش ايران را تحت الشعاع قرار داد و به مقام دوم آسيا رسيد.
پس از آن در هجوم كره اي ها، ژاپني ها و چيني ها و حتي هندي ها واليبال ما فراموش شد تا دوران نوين امروز واليبال. ايران اين افتخار را در ورزش خود به ثبت رسانده كه واليبال ديگر يك رشته فراموش شده و بدون مقام نيست. پس از حسن كردها، مسعود صالحيه ها، مرتضوي ها، ابراهيمي ها، ملك لوها، ذوقي ها و انصاري ها دوران شكوفايي جواناني چون شاهسون ها و نائيني ها فرارسيد و امروز كه جوانان ما در جهان در يكسوي قهرماني و مقام قرار مي گيرند و قدرت هاي بزرگ در سوي ديگر.
بهنام محمودي در واليبال يك دهه گذشته ما يك نام برجسته و الگوي برون مرزي ما بوده است و هنر زيباشناسي اين رشته را با حضور خود تسري داده است. واليبال از زبان مرد قد كشيده واليبال براي نسل امروز ورزش ما خواندني است تا به جذابيت هاي پنهان اين رشته بيشتر پي ببريم.