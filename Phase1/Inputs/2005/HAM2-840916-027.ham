كلانشهر ايراني در ابهام
خشايار كاشاني جو - امروزه، افزايش روند شهرنشيني و هجوم جمعيت به شهرها تقريبا در همه نقاط جهان و در همه كشورها اعم از پيشرفته و درحال توسعه به يك واقعيت غير قابل انكار تبديل شده، گرچه اين پديده در همه نقاط جهان نتايج يكساني به همراه نداشته است. در جوامع صنعتي، به دليل رشد موزون اقتصادي، سياسي و اجتماعي، از تجمع نيروهاي انساني در شهرها به بهترين شكل و در جهت توسعه
همه  جانبه استفاده شده در حالي كه در كشورهاي جهان سوم به دليل عدم برنامه ريزي و فقدان زيرساخت هاي مناسب، استقرار جمعيت انبوه بويژه در شهرهاي بزرگ، مشكلات و معضلات اجتماعي فراواني را همچون ايجاد مساكن نابهنجار، افزايش آمار جرائم و بزهكاري هاي گوناگون و آلودگي هاي مختلف زيست محيطي سبب شده است.
تمركز جمعيت در شهرها بويژه در دو سده اخير و پس از انقلاب صنعتي به طوركلي تابع دو عامل عمده بوده است؛ يكي افزايش كلي جمعيت جهان به دلايل متعدد و از جمله كاهش مرگ و مير در اثر ارتقاي بهداشت عمومي و فراهم آمدن وسايل رفاهي و ديگري پديده قابل توجه مهاجرت از روستاها به شهرهاست. عمده اين مهاجرت ها كه در كشورهاي در حال توسعه رخ مي دهد به علت مشكلات نهفته در روستاها همچون بيكاري، فقر، خدمات نامطلوب، خشكسالي، تبليغات كاذب شهرها و... است.
در بررسي پديده هاي شهري، قرن بيستم از اهميت فراواني برخوردار است، چرا كه در اين قرن تمركز بي دليل جمعيت در مناطق شهري شكل جدي تري به خود گرفت. در ابتداي قرن بيستم، جمعيت ساكن در تمامي شهرهاي جهان درحدود 150 ميليون نفر يعني نزديك به
10 درصد جمعيت جهان را شامل مي شد، درحالي كه در انتهاي همين قرن جمعيت نقاط شهري با 20 برابر افزايش به حدود 3ميليارد نفر يعني 50 درصد جمعيت جهان بالغ شد. همين امر سبب شد كه بخصوص از نيمه دوم قرن بيستم و پس از پايان جنگ جهاني دوم شهرهايي با جمعيت ميليوني بوجود آيند.
همزمان با اين تحولات در ادبيات شهرسازي جهان، واژه ها و اصطلاحاتي همچون كلانشهر، ابرشهر، ناحيه مادرشهري و... پديدار شدند. درعين حال همانطوركه تعريف مفهوم شهر در كشورهاي مختلف متفاوت است، تقسيم بندي انواع شهرها نيز برحسب سطح فعاليت ها، ميزان جمعيت پذيري و حيطه نفوذ شهر در كشورهاي گوناگون با يكديگر يكسان نيست. از همين رو، در برخي كشورها مبناي شناخت كلانشهرها از شهرهاي معمولي فقط ميزان جمعيت آنها تعيين شده حال آنكه براساس نظر بسياري از محققان در تعريف كلانشهر علاوه بر عامل جمعيت بايد وجود زيرساخت ها، حيطه عملكردي، تنوع فعاليتي و ارتباطات خارجي شهر با نواحي پيراموني را نيز مد نظر قرار داد. براساس يك تعريف بين  المللي كه توسط سازمان ملل متحد ارائه شده واژه كلانشهر يا مادرشهر به شهرهايي اطلاق مي شود كه جمعيتي بالاتر از 8 ميليون نفر داشته باشند. در همين راستا، از ميان شهرهاي كشور ما تنها تهران پس از سال 2000 ميلادي كه سطح جمعيتي آن به بيش از 8ميليون نفر بالغ شده مي تواند در زمره كلانشهرهاي جهان محسوب شود. نكته قابل توجه اينكه در كشورهاي جهان سوم علاوه بر رشد بسيار شتابان جمعيت شهري در نيمه دوم قرن بيستم، اندازه و تعداد كلانشهرها نيز نسبت به كشورهاي توسعه يافته رشد معناداري را نشان مي دهد؛ آنچنان كه در طول سه دهه پاياني قرن بيستم سهم شهرهاي با جمعيت بيش از 5 ميليون نفر در كشورهاي درحال توسعه به كل شهرهايي با ويژگي مشابه در جهان از 55 درصد به 75 درصد افزايش يافته است. به عبارت ديگر، رشد كلانشهرها در كشورهاي توسعه يافته درحال كاهش است، به طوري كه به عنوان مثال لندن در سال 1980 ميلادي به دليل كاهش جمعيت به 7/7 ميليون نفر از فهرست كلانشهرهاي مورد تاييد سازمان ملل خارج و شهري نظير شانگهاي جانشين آن شد.
بنابراين، بويژه با روند گسترش شهرهاي ميليوني در كشور ما و درجهت اجتناب از مشكلات قريب الوقوع آتي، تقسيم بندي انواع شهرها و تعريف مفهوم كلانشهر ايراني براساس يك پژوهش علمي و با توجه به استانداردهاي جهاني و درعين حال شرايط بومي و با همكاري و همفكري كليه نهادها و دستگاه هاي ذيربط در اين مسئله همچون وزارت مسكن و شهرسازي، وزارت كشور، سازمان مديريت و برنامه ريزي، سازمان شهرداري هاي كشور و شوراي عالي استان ها و به دليل اهميت اين موضوع در سياستگذاري هاي امور شهري ضروري به نظر مي رسد.
*كارشناس حوزه معاونت شهر سازي و معماري شهرداري تهران