خطر ديابت روي جنين
گروه دانش و فناوري ـ زهرا بخشي: مطالعات نشان داده است كه احتمال مرده به دنيا آمدن نوزاداني كه از مادران ديابتي به دنيا مي آيند 5 برابر نوزادان ديگر است.
گروه تحقيقات و مطالعات بهداشت و سلامت نوزادان مادران اعلام كرده اند كه تعداد نوزاداني كه طي ماه هاي اوليه پس از تولدشان مي ميرند در مادران ديابتي 3 برابر ديگر نوزادان از مادران سالم است. به علاوه تعداد نوزاداني كه از مادران ديابتي ناقص به دنيا مي آيند 2 برابر نوزاداني كه از مادران سالم به دنيا مي آيند. آمار نشان داده است كه از هر يك هزار كودك به دنيا آمده از مادران ديابتي حدود 42نفر آن ها ناقص متولد مي شوند.
تحقيقات آماري نشان داده است كه از 2356 نوزاد به دنيا آمده از مادران ديابتي طي 12 ماه تحقيق تا مارس 2003، 63 نوزاد مرده به دنيا آمده و 22 نوزاد قبل از 4هفتگي از دنيا رفته اند. مادراني كه مشكل ديابت دارند معمولا دوران حاملگي سخت تر و جراحي ها و زايمان هاي طولاني تر و سخت تري نيز نسبت به مادران ديگر دارند. ديابت معمول ترين پيچيدگي دوران حاملگي است و تقريبا روي يك نوزاد از 250 نوزاد به دنيا آمده از مادران ديابتي تأثير سوء مي گذارد.
دكتر ماري مكين تاش، مدير تحقيق اين پروژه مي گويد: تحقيقات ما بيشتر روي تأثير ديابت نوع دوم روي دوران حاملگي است. چرا كه تحقيقات نشان داده اند ديابت نوع دوم مي تواند به اندازه ديابت نوع اول خطرساز باشد. تحقيقات نشان داده است كه ديابت نوع 2 معمول تر از نوع اول شده است و برعكس آن چه بيشتر مردم اعتقاد دارند ديابت نوع دوم بيشتر باعث مرده يا ناقص به دنيا آمدن نوزادان مي شود. بيشتر خانم هايي كه از ديابت نوع دوم رنج مي برند، از گروه اقليت بوده و در مناطق محروم زندگي مي كرده اند. تحقيقات نشان داده است كه ديابت نوع دوم به طور نزديكي در ارتباط با چاقي و بي فعاليتي  بدن است. تحقيقات نشان مي دهند كه اكثر خانم هاي ديابتي نوع دوم معمولا در دوران حاملگي خود مراقبت هاي لازم را نداشته اند. از جمله تست هايي كه بايد بر روي خانم هاي ديابتي در دوران حاملگي انجام گيرند: يك اسكن قبل از چهارده هفتگي جنين، تست هاي منظم از كليه و چشم مادر و جنين، كنترل مرتب فشار خون مادر، يك اسكن بين 16 تا 24 هفتگي نوزاد و اندازه گيري هاي منظم از جنين درون بطن مادر هستند.
مادران ديابتي كه كودكان ناقص و مرده به دنيا آورده اند معمولا مشاوران خوبي در دوران حاملگي خود نداشته اند و مقدار كافي از فوليس اسيد لازم بدن را مصرف نكرده و قند خونشان كنترل نشده است. پروفسور آلن كمپلتون، رئيس دانشگاه رويال مي گويد: خانم هايي كه مبتلا به ديابت نوع 1 يا 2 هستند دوران حاملگي كاملا مجزايي از خانم هاي ديگر دارند. او همچنين مي گويد: متخصصان زنان و زايمان و ديگر متخصصان دوران سلامت و بهداشت نوزادان و مادران نقش مهمي در حمايت مادران ديابتي قبل و طي و بعد از دوران بارداري دارند و مي توانند آن ها را براي يك زايمان خوب آماده كنند. داگلاس اسمال وود، رئيس سازمان ديابت بريتانيا مي گويد: متأسفانه اين طور به نظر مي رسد كه ما پيشرفت زيادي در حل اين مشكل نكرده ايم و با تمام اطلاعاتي كه درباره اين بيماري و درمان آن داريم، هنوز تعداد زيادي از مادران ديابتي، نوزادان خود را از دست مي دهند.
منبع: bbcnews.com