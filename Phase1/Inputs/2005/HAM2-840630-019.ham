كلانشهر
اتوبوس هاي جديد در مشهد
از خانه بيرون مي آيي، ساعت 8صبح بايد در محل كار حاضر باشي، نگاهي به صف عريض و طويل اتوبوس مي اندازي و در دلت آرزو مي كني خيابان از حضور ماشين هاي تك سرنشين خالي شود و بتواني براحتي با وسايل حمل ونقل عمومي تردد كني. افزايش ناوگان حمل ونقل عمومي يكي از راهكارهاي مناسب براي كاهش ترافيك است. استفاده از ناوگان حمل و نقل عمومي در كلانشهرهاي ايران به دليل كمبود ناوگان حمل و نقل عمومي، بخصوص در ساعات اوليه صبح و غروب كه افراد به محل كار و خانه هايشان مي روند بيشتر است. بازگشايي مدارس مي تواند به شلوغي و ازدحام در اتوبوس دامن بزند، به همين خاطر لزوم توجه به افزايش اتوبوس ها ضروري است.
قرار است163 دستگاه اتوبوس گاز سوز و ديزلي بزودي به ناوگان  اتوبوسراني مشهد اضافه شود.
سيدحسن حسيني- مدير روابط عمومي و بين الملل شهرداري مشهد- با بيان اين موضوع گفت: از اين تعداد، 100 دستگاه اتوبوس گازسوز صميمي با محيط زيست و مابقي ديزلي بوده كه مطابق با استانداردهاي يورو 2 است.
او با اشاره به اينكه شهرداري و وزارت كشور براي خريد اين تعداد دستگاه اتوبوس 115ميليارد ريال سرمايه گذاري كرده اند، افزود: ورود اين اتوبوس ها در راستاي بهينه سازي ناوگان اتوبوسراني مشهد، حذف اتوبوس هاي فرسوده و رضايتمندي شهروندان انجام مي گيرد. براساس طرحي، اتوبوس هاي صميمي با محيط زيست در مناطق مركزي مشهد به كار گرفته خواهند شد.
گفتني است، همزمان با پيوستن اتوبوس هاي ديزلي و گازسوز به ناوگان اتوبوسراني، 35پروژه ديگر عمراني در مجموع با 137 ميليارد ريال به بهره برداري مي رسد.البته حسيني معتقد است مشهد به دليل آلودگي محيط زيست نيازمند توجه وي‍ژه مسئولان، بويژه وزارت كشور است.