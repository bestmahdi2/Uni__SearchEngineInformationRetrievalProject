بافرزانگان
لاپلاس
پيتر سيمون لاپلاس در 23 مارس 1749 در حوالي پون لوك فرانسه متولد شد. پدرش دهقان فقيري بود و از كودكي خودش اطلاعي در دست نيست. لاپلاس از جمله موثرترين دانشوران در طول تاريخ است. او به محض اينكه رياضيدان مشهوري شد و افتخاراتي كسب كرد، اصل و نسب خود را مخفي نگاه مي داشت.
مشهور است كه لاپلاس براي ملاقات دالامبر، رياضيدان باارزش در يكي از روزهاي سال 1770 به خانه او مي رود و با وجود توصيه هايي كه ارائه مي دهد كمك قابل توجهي از طرف رياضيدان بزرگ نسبت به او نمي شود. لاپلاس مايوس نمي شود و نامه اي براي دالامبر مي فرستد و در آن افكار خويش را درباره اصل مكانيك شرح مي دهد. دالامبر به محض خواندن نامه، نويسنده را احضار مي كند و به او مي گويد چنانچه ملاحظه مي كنيد، من به توصيه و سفارش ترتيب اثر نمي دهم، ولي شما براي شناساندن خود وسيله خوبي به دست آورديد. دالامبر فورا  لاپلاس را به سمت استاد مدرسه نظامي پاريس انتخاب مي كند.
در مرحله اول لاپلاس نوشته هايي درباره مسائل حساب انتگرال، اخترشناسي، رياضي، كيهان شناسي نظريه بازي هاي بخت آزمايي و عليت تاليف كرد. در اين دوره، وي سبك و شهرت و موضع فلسفي و برخي شيوه هاي رياضي خود را ساخته و پرداخته و برنامه اي براي پژوهش در دو زمينه - احتمالات و مكانيك آسماني - تنظيم كرد كه بقيه عمر را به كار رياضي درباره آنها پرداخت.
در مرحله دوم در هر دو زمينه به بسياري از نتايج عمده اي رسيد كه به سبب آنها مشهور است و بعدها آنها را در رساله هاي بزرگ خود مكانيك سماوي(1799 - 1825)و نظريه تحليلي(1812)گنجانيد. اطلاع از بخش اعظم اين مسائل به وسيله شيوه هاي رياضي صورت گرفت كه او در آن زمان يا قبل از آن، به وجود آورد، ابداع كرده بود. مهمترين آنها عبارتند از توابع مولد كه از آن پس به نام وي خوانده شدند. بسط كه آن نيز در نظريه دترمينان ها به نام وي شد، تغيير مقادير ثابت به منظور رسيدن به راه حل هاي تقريبي در انتگرال گيري عبارت هاي اخترشناسي و تابع گرانشي تعميم يافته كه بعدها با دخالت پواسون به صورت تابع پتانسيل برق و مغناطيس قرن 19 درآمد.
همچنين طي همين دوره بود كه لاپلاس به سومين حوزه علايقش، يعني فيزيك كه با همكاري لاوازيه در زمينه نظريه گرما بود، وارد شد و تا حدودي در نتيجه آن همكاري بود كه وي تبديل به يكي از اعضاي موثر حلقه دروني مجمع ملي شد. اولين مسئله مورد توجه لاپلاس دنبال كردن كار اسحاق نيوتن بود، زيرا اسحاق نيوتن قانون اصلي مكانيك آسماني را يافته بود و لاپلاس مي خواست اين قانون را در مورد تمام اجسام منظومه شمسي به كار برد. لاپلاس شروع به تعيين قوانين مكانيك سيارات كرد تا نشان دهد كه اين اجسام مانند ساير اجسام تابع قوانين فيزيكي هستند.
اولين موضوعي كه لاپلاس نزد خود مطرح مي كند، موضوع ثبات دستگاه شمسي است كه آيا در وضعي كه داراست مي ماند يا بالاخره ماه روي زمين سقوط مي كند و سيارات بر جرم خورشيد پرتاب شده و معدوم مي شوند.
اسحاق نيوتن هم اين سئوال را مطرح كرده و به اين نتيجه رسيده بود كه بايد گاهگاهي دست خداوند در كار بيايد و حركات آنها را به جريان عادي برگرداند، ولي لاپلاس گفت اگرچه وضع سيارات نسبت به خورشيد تغيير مي كند، ولي اين تغييرات تناوبي است. لاپلاس تمام اين اكتشافات را تحت عنوان مكانيك آسماني منتشر ساخت، ولي چون فهم مطالبش براي همه كس مقدور نبود، لذا تصميم گرفت كتابي ديگر بنويسد كه مردم عادي هم از آن بهره مند شوند. اين كتاب تحت عنوان شرح دستگاه هاي جهاني منتشر شد. لاپلاس علاوه بر نجوم و رياضيات، استادي عاليقدر در علم فيزيك بود و درباره لوله هاي موئين و انتشار امواج صوتي مطالعات فراواني داشت. از مهمترين آثار لاپلاس، تئوري تحليلي احتمالات را كه در سال 1812 نوشته است، مي توان نام برد.
لاپلاس را كه دانشمندي بي همتا مي توان گفت، متاسفانه نسبت به تمام حكومت هايي كه پي در پي عوض مي شدند، تملق مي گفت و از آنها استفاده مي كرد. در مقابل ناپلئون تا زانو تعظيم مي كرد و به همين علت ها بود كه از طرف امپراتور به مقام هاي كنت، سناتور و رياست مجلس سنا انتخاب شد. با وجود اينها وقتي ناپلئون اسير شد، به او پشت كرد و به عزلش راي داد و خود را در دامان لويي هجدهم انداخت و از طرف او به سمت رئيس كميته تجديد تشكيلات مدرسه پلي تكنيك و عضو مجلس اعيان انتخاب شد.يكي از مهمترين نظريه هاي لاپلاس، نظريه تصادف است. اين نظريه عبارت است از تحويل همه رويدادهايي كه از يك نوع هستند به تعداد معيني از موارد متساوي الاحتمال، يعني مواردي كه از نظر پيشامدي كه در پي احتمالش هستيم، مطلوب هستند. به نظر لاپلاس، مسائل مربوط به احتمال از آن رو مطرح مي شود كه چيزهايي را مي دانيم و چيزهايي را نمي دانيم.
لاپلاس با تمام اين اوصاف جوانان را تشويق و كمك مي كرد، به طوري كه روزي يكي از اكتشافات جوان ناشناسي به نام بيو از طرف آكادمي مورد تمجيد قرار گرفت و معلوم شد لاپلاس قبلا اين اكتشاف را مورد مطالعه قرار داده است.
لاپلاس اواخر عمر را در آركوري نزديك پاريس در عمارت ييلاقي خود كه نزديك دوستش برتوله بود، گذرانيد. او روز 5 مارس 1812 در 78 سالگي درگذشت، در حالي كه آخرين حرف او اين بود: آنچه مي دانيم بسيار ناچيز و آنچه نمي دانيم عظيم و وسيع است.