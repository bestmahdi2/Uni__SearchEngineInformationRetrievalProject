آصفي انفجارهاي تروريستي خانقين را محكوم كرد
مهر: سخنگوي وزارت امور خارجه كشورمان با محكوم كردن انفجارهاي تروريستي در دو مسجد شيعيان در شهر خانقين عراق كه به كشته و زخمي شدن تعداد زيادي از نمازگزاران بي گناه انجاميد، با خانواده شهيدان و صدمه ديدگان اين حوادث خونين ابراز همدردي كرد. آصفي با ابراز انزجار شديد از اين اقدامات جنايتكارانه، كشتار مردم بي گناه در اماكن مقدس را نشانه خوي ضد بشري تروريستهايي دانست كه كوركورانه و در تناقضي آشكار با مباني انسان دوستانه دين مبين اسلام حتي در مراكز عبادي و مذهبي از هيچ جنايتي دريغ نمي كنند.
سخنگوي وزارت امور خارجه كشورمان گفت: مردم مسلمان نسبت به اينگونه جنايات كه با هدف ايجاد تفرقه در بين مردم عراق صورت مي گيرد، بايد هوشيار باشند.
حميدرضا آصفي افزود: اشغالگران عراق بايد مسئوليت مستقيم ناامني فزاينده در عراق و كشتار روزمره مردم بي گناه عراق را بر عهده بگيرند و روند شكل گيري نهادهاي مستقل و مردمي در جهت حاكميت مردم عراق بر سرنوشت خويش را هموار نمايند.