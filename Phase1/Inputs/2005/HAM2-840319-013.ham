فرش ايران نياز به كارشناسان خبره، مديران كار آزموده و حمايت قاطع دولت دارد
قالي ايراني، قرباني ندانم كاري ها
رحيم مرندي
طبق گفته كارشناسان و كساني كه از نزديك با فرش ملي ما آشنايند، پاره اي ندانم كاري ها، در سير نزولي فرش ما تاثير زيادي داشته. قالي ايراني از اركان صادرات كشور ما بوده و هست. اگر حالا چنين موقعيتي ندارد، نه گناه بافنده است و نه فرش
در تمامي سفرنامه هاي سياحان خارجي، بدون استثنا از قالي يا همان فرش ايراني به عنوان يكي از اعجاب انگيزترين ساخته  هاي دست بشر ياد شده است. توصيف زيبايي نقوش قالي ما، دقت در طراحي و بافت آن و هماهنگي حيرت انگيز گل ها و نقش ها سبب شده كه در نوشته هاي تاريخي، رمان ها و خاطرات رجال سياسي جهان كه گذري به ايران داشته اند يا به مناسبتي با خصوصيات سرزمين ما آشنا شده اند، ذكر خيري از فرش ايراني بشود، اما سالهاست كه قالي ايراني در سراشيب قرار گرفته و سير نزولي را طي مي كند. اگر در مقاطع زماني خاص با حمايت ها يا تدبيرهايي، يك بهبودي نسبي حاصل شده، اين وضعيت خوب هم پايدار نمانده و همچنان موقعيت و شان مادي و معنوي  فرش ملي ما در سير نزولي قرار دارد. خانواده هايي را مي شناختم در مناطقي مثل گرمسار و نائين كه به اعتبار بافت قالي و صدور آن از ثروتمندان بنام اين مناطق شناخته مي شدند و سوابق درخشان آنها در حفظ حيات قالي ايراني و موقعيت آن در بازارها و تجارت جهاني نيز زبانزد بود. اما بر اثر بحراني كه در دهه 70 در بازار قالي ايران شدت پيدا كرد، اين بافندگان عمده هم خيلي آسيب  ديدند. طبيعي است به هر ميزان كه بافندگان اصيل و راستين به هر دليلي كنار بروند، لطمات بيشتري به پيكر صنعت قاليبافي ايران وارد مي شود. غير از نوسانات اقتصاد جهاني و مسائلي مثل موقعيت دلار و ديگر ارزها كه خواه ناخواه در بازار فرش دستباف ايران هم تاثير گذار بوده و هست، طبق گفته كارشناسان و كساني كه از نزديك با زير و بم هاي فرش ملي ما آشنايند، پاره اي ندانم كاري ها، در اين سير نزولي فرش ما تاثير زيادي داشته است. در نمايشگاه فرش پارسال از يكي از بافندگان قديمي قالي شنيدم كه در يك دوره اي در اواخر دهه 60، ضوابط مربوط به صادرات فرش با كيفيت بهم خورد و كنترلي كه روي اين كار بود، برداشته شد. همين كار خيلي به قالي ما لطمه زد. بعد از آن بعضي از شركت هاي خودروسازي و سازمان هاي دولتي آمدند و براي جبران كسري درآمدشان، قالي صادر كردند! بازار اروپا پر شد از فرش هاي ايراني كه ديگر مرغوب نبودند. استفاده از مواد اوليه نامرغوب و حتي تقلبي هم رايج شد كه هنوز هم ادامه دارد. همه اينها باعث شد كه چيني ها، پاكستاني ها و بافندگان تركيه به خود بيايند و با سوءاستفاده از طرح هاي ايراني كه با دست هاي آشكار و پنهان در اختيارشان گذاشته شد، فرش ببافند و برخلاف ما، از مواد اوليه مرغوب استفاده كنند و به طور خزنده بازارهاي قالي ما را تصرف كنند. براي اينكه سخن به درازا نكشد عرض مي كنم به مسئولان فرش كشور كه بياييد فكري براي اين مسائل بكنيد. ايراني ها عمري فرش بافته اند. قالي ايراني از اركان صادرات كشور ما بوده و هست. اگر حالا چنين موقعيتي ندارد، نه گناه بافنده است و نه فرش، مسئله را بايد در جاي ديگري جست و جو كرد. فرش احتياج به كارشناسان خبره، مديران كارآزموده و حمايت قاطع دولت دارد. كمبود هر يك از اينها، هر راه حلي را با مشكل رو به رو مي كند.