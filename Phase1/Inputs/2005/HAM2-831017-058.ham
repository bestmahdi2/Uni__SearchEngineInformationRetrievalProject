حاتمي كيا با «به رنگ ارغوان» در جشنواره فيلم فجر
مهر: ابراهيم حاتمي كيا با فيلم «به رنگ ارغوان» تازه ترين ساخته خود در جشنواره فيلم فجر حاضر مي شود. اين فيلم پس از ميكس و صداگذاري توسط محسن روشن، آماده  نمايش شده است.
فيلم «به رنگ ارغوان» ماجراي يكي ازعوامل گروهك هاي سياسي را به نام «شفق» روايت مي كند كه اوايل انقلاب از كشور گريخته اما پس از سال ها تصميم مي گيرد به بهانه ديدار دخترش «ارغوان» كه دانشجوي دانشكده جنگلداري است مخفيانه به ايران باز گردد. در اين ميان يك مأمور امنيتي به نام «بهزاد» به عنوان دانشجو وارد دانشكده جنگلداري مي شود و از تمام امكانات مدرن امنيتي جهت كنترل ارغوان استفاده مي كند تا از اين طريق شفق را به دام اندازد. در اين ميان بين او و ارغوان رابطه  عاطفي به وجود مي آيد.
به گفته حاتمي كيا در اين فيلم نبايد به دنبال نشانه هاي جنگ گشت ولي دلمشغولي هاي فيلمساز همچنان در فيلم نمايان است. اين فيلم مكاشفه آدمي است كه در جنگ دروني خويش ميان عقل و دل مانده است و با توجه به اين مؤلفه مي توان فيلم را كنار ديگرآثار فيلمساز قرار دارد.
آخرين حضور حاتمي كيا در جشنواره فيلم فجر با فيلم «موج مرده» بود كه عدم اكران فيلم در جشنواره، حواشي ايجاد شده براي اين فيلم و حضور حاتمي كيا در سالن سينماي مطبوعات و رسانه هاي گروهي جشنواره فيلم فجر، در زمان خود بحث ها و نظرات متفاوتي را در پي داشت.