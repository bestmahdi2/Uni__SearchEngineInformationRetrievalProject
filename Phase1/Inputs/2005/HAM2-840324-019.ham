راپورت خبرنگار
حضور بي صداي شاخه هاي گل
سختي زندگي در يك كلانشهر براي بچه ها بيشتر از بزرگترهاست. اين را براحتي در چهره بچه هايي كه در اين شهر، بزرگ مي شوند و بزرگترهايي كه بچگي سخت و كسالت بار را به ياد مي آورند، مي توان ديد.
خيابان دولت، ساعت 10:15 شب
درون ماشين نشسته بودند و شيشه راست ماشين پايين بود، دخترك دستش را از شيشه ماشين داخل كرد و دسته گل را روي پاي زن گذاشت. بخر خانم، 10 تا شاخه، هزار تومان، همش هزار تومان زن نگاهي به گل كرد و گفت:  اين كه همش پلاسيده. چراغ سبز شد و زن مي خواست حركت كند كه دختر بازهم با نگاهش، التماس مي كرد تا از شر دسته گل هاي باقيمانده رها شود، زن راهنما زد و به گوشه خيابان آمد، كيفش را از عقب ماشين برداشت و گفت: هزار تومن زياده، همشو ازت مي خرم 2هزار تومن. دختر گفت: 40 تا شاخه اس، 2 هزار تومن نمي صرفه، لحن كودكانه اش را رها كره بود و شكل و شمايل آدمي را گرفته بود كه پاي ميز معامله رفته است. 40 تا شاخه اش 3هزار و 500 تومن، زن گفت: نه بابا همش پلاسيده اس. دستش را به سمت دنده برد و خواست حركت كند كه دختر گفت: 3 هزار تومن، يك كلام. پايين تر نمي يام. زن كه خنده مهربان و مادرگونه اي به لب داشت با نگاهي شيطنت آميز گفت: 2 هزار تومن. زير چشمي نيم نگاهي به دختر انداخت و ژست رفتن گرفت كه دختر با دستپاچگي گفت: باشه قبول. زن 2 هزار و 500 تومان به دختر داد و شاخه هاي گل را كنار صندلي راننده گذاشت و رفت. دختر به سمت ديگر خيابان رفت و درون اتوبوس شبانه تجريش- ميدان امام خميني(ره)گم شد.
ميدان رسالت، 6 بعد از ظهر
كنار هم ايستاده بودند،  يك مرد 35-30 ساله و دو پسري كه سنشان بين 17 تا 20 سال بود. سطل هاي قرمز رنگي كه انگار رنگ گل ها را به خود گرفته بود، جلويشان بود. يكي از پسرها نشسته بود و لاي نايلون هاي نازكي 10 تا 10 تا، گل ها را دسته بندي مي كرد.
گل فروختن در اين شهر نيازي به فرياد زدن نداشت. بيش از هر چيز صداي راننده هاي خطي و دستفروش هاي ديگر مي آمد تا سه گلفروشي كه بيصدا گوشه اي ايستاده بودند و گل مي فروختند.
رهگذران هر از گاهي جلويشان مي ايستادند و بعد از كمي چك وچانه، رضايت روي چهره هر دو نفر مي نشست و بعد هم نوبت رهگذر بعدي بود. به فروشنده اول كه رسيدم ايستادم و گفتم: چنده؟، با صدايي نه چندان سرحال گفت: 10 تا هزار. مختصر و مفيد بدون اينكه بخواهد وقتي از من يا خودش هدر دهد. گفتم: 2 تا دسته شو مي دي هزار؟، گفت: نه خانوم نمي صرفه 2 تا دسته هزار و500، گفتم: نه، گرونه. دوتاش هزار گفت: هزار و200 بده هم من راضي شم، هم شما. دست بردم سمت كيف پولم و دو عدد هزار توماني به سمتش دراز كردم. مي خواست بقيه پول را بدهد كه ناگهان يك مرد جوان كه يونيفورم سبزرنگ به تن داشت به سمت مرد 35-30 ساله هجوم برد. سطل هاي گل را بلند كرد و درون حوض ميدان پرت كرد. پسر با التماس گفت: ببخشيد، ببخشيد، الان از اينجا مي ريم كه مرد سطل هاي گل او را نيز درون حوضي رها كرد و...
در حالي كه دو دسته گل قرمز و سفيد دستم بود تصوير گل هايي كه روي آب شنا مي كردند و پسرك كه دنبالشان مي دويد در ذهنم كليد مي خورد، پسر 10 ساله اي دسته گلي را به سمتم دراز كرد و گفت: شما كه خريديد، از منم گل بخريد. هاج و واج نگاهش كردم،  صداي ناهنجار دو راننده كه سر مسافر با هم دعوايشان شده بود، لابه لاي حضور بي صداي شاخه هاي گل كه در دستم بود،  مي پيچيد. چيزي در شهر بي سروته تهران گم شده بود؛ خاطره هاي كودكي كه كودكانه هايش لاي دسته دسته گل بين مردم شهري قسمت مي شد كه شايد روزي دسته گل به آب دهند و او را به بيراهه هل دهند.