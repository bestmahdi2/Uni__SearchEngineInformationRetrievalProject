خانه هاي زلزله زدگان بم نيمه تمام رها مي شود
مهر: فرماندار سابق بم با ابراز تاسف نسبت به روند بازسازي بم گفت: وام و كمك بلاعوض تخصيص يافته براي بازسازي منازل زلزله زدگان كافي نبوده و در آينده نزديك شاهد خواهيم بود كه خانه هاي مردم نيمه كاره رها مي شود. علي محمد رفيع زاده ضمن اشاره به كندي روند بازسازي شهرستان بم، اظهار داشت: از 4000 واحد تجاري حدود 2000 واحد آن تاكنون احداث شده است و در اين بخش پيشرفت چنداني حاصل نشد. از 25 هزار واحد مسكوني موجود در بم نيز تاكنون فقط يك هزار واحد آن ساخته شده است، اين در حالي است كه در روستاها پيشرفت كار 70 تا 80 درصد است.10 ميليون تومان وام و 5/3 ميليون كمك بلاعوض براي احداث منازل اختصاص يافت، اين در حالي است كه با اين مقدار پول نمي توان يك بناي 100 متري را تكميل كرد.