ليگ برتر در هفته نوزدهم
پرسپوليس چگونه صدرنشين مي شود؟
هفته شگفتي ها
گروه ورزشي: ليگ برتر فوتبال را بايد با بازيهاي ديدني در سرماي زمستان گرم تر كرد تا تماشاگران بيشتري براي ديدن بازيها به ورزشگاه بيابند.به گزارش خبرنگار ما پيروزي استقلال در مقابل پاس باعث شد تا پيروزي امروز با انگيزه بيشتري به ديدار شموشك برود. يك پرسپوليس اصيل و دو آتشه بايد تيمش را در مقابل تيم سابق خود آرايش دهد. تماشاگران سرخپوش هنوز گلهاي پيوس را به ياد دارند، يك بازيكن وفادار به باشگاه كه سالها نيز ماند تا شايد روزي در كسوت مربي باقي بماند و عاقبت سرنوشت،او را به شمال فرستاد. او جوان دوست داشتني  است كه نمي تواند از فوتبال جدا شود. تيم پيوس با 21 امتياز جايگاه محكم و ماندگاري ندارد، هر چند برق، پگاه و پيكان فاصله شان با شموشك كم نيست، اما اگر پيوس بتواند اين سه امتياز را از پرسپوليس بگيرد، خود را به جمع تيمهاي ميانه جدول مي رساند و اين پيروزي نيز مي تواند گوياي بسياري از گله منديهاي او نسبت به تيم سابق باشد. پرسپوليس امروز سه مهره اصلي خود را در اختيار ندارد و از ناحيه دفاع كمي متزلزل است. رهبري فر و مهدوي  به تماشاي بازي از روي سكوها مي نشينند و كاظميان نيز بايد حسرت اين ديدار را بخورد. بايد ديد سوبل با تيم آماده خود از شموشك چند امتياز مي گيرد.
سايپا _ صباباتري
اين ديدار در ورزشگاه شريعتي كرج انجام خواهد شد تا شرايط را براي سايپا بهتر كند. جوانان سايپا قصد دارند با پيروزي در مقابل صبا باتري خود را به رده نهم برسانند، اما اگر اتفاق عكس بيفتد، صباباتري ماندن خود را در ليگ تثبيت خواهد كرد و اهداف درازمدت خود را سال آينده پياده خواهد كرد.
صباباتري اين پتانسيل را دارد تا در جمع تيمهاي مدعي قرار گيرد.
بازي مشهد ديدني است
ابومسلم در مشهد ميزبان ملوان است. مربي اين تيمها در روزگارهاي گذشته يكديگر را خوب مي شناختند، دفاع بلندقامت با پرتاب هاي بلند اوت در ابومسلم و نصرت ايراندوست، هافبك خوش فكر ملوان. انگار در اصالت فوتبال باشگاهي اين دو مربي در جايگاه اصلي خود قرار گرفته اند. لباس بازي آن دوران حالا به كسوت مربيگري تبديل شده است. ملوان اگر ابومسلم را در مشهد ببرد جاي او را در مكان پنجم مي گيرد و چه افتخاري براي انزلي بالاتر از اين، جوانان درشت اندام و آماده ملوان با اراده قادرند از هر بازي يك پيروزي بسازند، اما ابومسلم هم تيم آساني نيست. ابومسلم اگر هر سه امتياز اين بازي را بگيرد در همان مقام پنجم باقي مي ماند، اما امتيازاتش با استقلال برابر مي شود و در كورس تعقيب چهار تيم بالاي جدول قرار مي گيرد. اين بازي با بوي خشونت هم ديدني است.
پيكان ذوب آهن
پايين ترين تيم جدول با فرهاد كاظمي به اصفهان مي رود. تعطيلات دوهفته اي شايد از پيكان تيم باانگيزه تري ساخته باشد و بتواند، تيم دوم جدول را با شكست روبه رو كند. اگر اين رخ دهد، پرسپوليس مي تواند به رده دوم برسد و پيكان نيز پايگاه محكمي از نظر روحي براي خود فراهم خواهد كرد. از فرهاد كاظمي هرچه بگويي برمي آيد. اين بازي براي تيم خوش تركيب و آماده ذوب آهن هم معناي خود را دارد. آنها هرگز حاضر نيستند، پله دوم اين قله را فعلا از دست بدهند. گربكندي مربي محبوب اصفهاني نيز برنامه هاي كاظمي را خوب مي شناسد. از اصفهان خبرهاي شگفت انگيز امروز به گوش مي رسد.
شيرازي ها به ورزشگاه مي روند
فجر سپاسي شيراز مي خواهد خود را بالا بكشد. پيرواني در ليگ امسال نقشه هاي ديگري داشت كه هيچ يك عملي نشد، اما هنوز براي كسب اعتبار دير نيست، حريف استقلال اهواز است كه اتفاقا در خارج از خانه خوب بازي نمي كند. در آغاز فصل فكر مي كرديم اين استقلال اهواز يك پاي قهرماني است، اما سير صعودي اين تيم آنگونه نشد. شايد در اين بازي استقلال اهواز ذهنيت ما را به حقيقت نزديك كند. با اين همه مهره چرا استقلال اهواز نتوانسته است در جمع چهار تيم اول قرار گيرد. استقلال اهواز و فجر سپاسي از يك جنس فوتبالند.
فولاد با ولتاژ پايين برق
تيم هاي زيادي دوست دارند كه فولاد در يك زمان از بازي هاي ليگ دچار شكست شود. ذوب آهن، پرسپوليس، استقلال، ابومسلم و حتي استقلال اهواز چشم ديدن فولاد را در بالاترين نقطه ليگ ندارند. اما فرانچيچ تيم خود را خوب بسته است و با اين نيروي جوان و ملي پوش تن به حوادث نمي دهد. اگر فولاد به برق و ياوري ببازد، چه اتفاقي رخ خواهد داد. مي گويند از ياوري اين كار برمي آيد به شرطي كه برقي ها نقشه هاي او را پياده كنند. شايد هفته نوزدهم هفته شگفتي ها لقب بگيرد و ذوب آهن صدرنشين شود.
برنامه رقابت هاي ليگ برتر ايران
ساعت 00/15
سايپا _ صباباتري(شريعتي)كرج
ابومسلم _ ملوان(تختي)مشهد
ذوب آهن _ پيكان(فولادشهر)
فجرسپاسي _ استقلال اهواز(حافظيه)شيراز
فولاد خوزستان _ برق شيراز(تختي)اهواز
ساعت 30/15
پرسپوليس _ شموشك نوشهر(آزادي)تهران