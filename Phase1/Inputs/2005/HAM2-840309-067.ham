بدهي دولت به بانك مركزي در سال 83 كاهش يافت
گروه اقتصادي: دولت در پايان سال گذشته 111 هزار و 203 ميليارد ريال به بانك مركزي بدهكار شد.
به گزارش خبرنگار ما اين جمع عظيم از بدهيهاي دولت به بانك مركزي از دلايل اصلي افزايش رشد نقدينگي و تورم در كشور محسوب مي شود.
هرچند آمار بانك مركزي حاكي است كه اين بدهيها در پايان سال 83 نسبت به سال 82 حدود 5 درصد كاهش داشته است اما هنوز جمع بدهي دولت به بانك مركزي در سطح بالايي قرار دارد.
به عقيده صاحبنظران اقتصادي بدهي دولت به بانك مركزي از جمله مصاديق بي انضباطي مالي در هر اقتصادي است كه مي تواند منجر به رشد قيمتها در اثر افزايش نقدينگي شود.
اين گزارش حاكي است؛ هرچند بانك مركزي حجم طلبهاي خود را بيش از 11 هزار ميليارد تومان اعلام كرد، اما مسئولان فعلي وزارت امور اقتصادي و دارايي اين بدهيها را كمتر از اين ميزان ارزيابي مي كنند.
قائم مقام وزير اقتصادي چندي پيش بدهيهاي دولت به بانك را تنها 2 هزار ميليارد تومان اعلام كرده بود.
به هر حال اكنون كميته مشتركي شامل وزارت اقتصاد، سازمان مديريت و بانك مركزي در حال تهيه گزارش تفصيلي بدهيهاي دولت به بانك مركزي هستند.
اين گزارش مي افزايد: وجود كسري بودجه در سالهاي اخير از جمله دلايل اصلي رشد بدهيهاي دولت به بانك مركزي بوده است.هرچند براساس قانون برنامه سوم و چهارم توسعه رجوع دولت به منابع ارزان قيمت بانك مركزي ممنوع بوده است اما به هر ترتيب مسئولان دولتي به انحاي مختلف از اين منابع استفاده كرده اند.
براساس گزارشهاي بانك مركزي نرخ تورم كشور در پايان سال 83 به حدود 2/15 درصد رسيد كه نسبت به سال 82 از كاهشي در حدود 4 دهم درصد حكايت مي كند.
اين گزارش همچنين حاكي است كه در پايان سال گذشته بدهي شركتها و موسسات دولتي به بانك مركزي به رقمي در حدود 3 هزارو 600 ميليارد تومان رسيد كه نسبت به سال 82 از رشدي معادل 42 درصد برخوردار بوده است.
اين گزارش حاكي است كه اخيراً نمايندگان مجلس طرحي با عنوان اعطاي استقلال بيشتر به بانك مركزي تهيه كرده اند كه كليات آن نيز به تصويب رسيده است.
با توجه به حجم عظيم بدهي دولت و شركتهاي دولتي به بانك مركزي به نظر مي رسد اولين گام در جهت استقلال بانك مركزي كاهش اين بدهيها باشد.
صاحبنظران مسايل اقتصادي افزايش اختيارات بانك مركزي را با كاهش تورم در ارتباط مي دانند.
معاون اقتصادي بانك مركزي نيز در اين خصوص معتقد است: استقلال بانك مركزي به كاهش تورم و افزايش رشد اقتصادي مي انجامد.