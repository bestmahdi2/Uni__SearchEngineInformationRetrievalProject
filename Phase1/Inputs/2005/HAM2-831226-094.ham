معاون مطبوعاتي وزارت فرهنگ و ارشاد اسلامي:
عدم بيمه خبرنگاران تحت پيگرد قرار مي گيرد
فارس: معاون مطبوعاتي وزارت فرهنگ و ارشاد اسلامي با انتقاد از نحوه بكارگيري روزنامه نگاران در برخي مطبوعات، گفت: اگر مديران مطبوعات با خبرنگاران قرارداد نبندند و آنان را بيمه نكنند تحت پيگرد قرار مي گيرند.
سيد محمد صحفي در جمع خبرنگاران افزود: در سال 83 تدوين نهايي نظام جامع رسانه ها كه منجر به پيمان جمعي كار مي شود و شوراي عالي رسانه ها كه در آن ميثاق اصول اخلاق، حرفه روزنامه نگاري تدوين شد از ديگر اقدامات معاونت امور مطبوعاتي است.
صحفي در خصوص درخواست هاي انتشار نشريات گفت: امسال حدود 779 درخواست به معاونت مطبوعاتي ارسال شده كه نسبت به سال گذشته حدود 20 درصد رشد داشته است.
وي ادامه داد: با اضافه شدن درخواست هاي جديد تعداد متقاضيان در انتظار نشريه بالغ بر 3040 مورد بوده و اين در حالي است كه امسال 416 مجوز انتشار از سوي اين معاونت صادر شده كه نسبت به سال گذشته حدود 70 درصد رشد منفي داشته است.
در اين مراسم مديركل مطبوعات و خبرگزاري هاي داخلي در پاسخ به سئوال يكي از خبرنگاران كه نظر معاونت مطبوعاتي را درباره جلوگيري راهنمايي و رانندگي از ورود خبرنگاران به طرح ترافيك را خواستار شد گفت: در جلسات متعددي كه با سازمان ترافيك و نيروي انتظامي داشتيم پيشنهاد اختصاص دادن آرام مخصوص طرح ترافيك به تمامي خبرنگاران ارائه شد كه از جانب نيروي انتظامي پذيرفته نشد اما در هر حال هر كدام از خبرنگاران كه از سوي مطبوعه خود معرفي شوند با مبلغ 40 هزار تومان مي توانند آرم مخصوص طرح ترافيك را دريافت كنند.
تقي پور درباره تناقض دستگاه ها نسبت به سخت و زيان آور بودن حرفه خبرنگاري گفت: در قانون به شرايط سخت كه بر فرد حاكم است توجه شده اما نسبت به شرايط روحي كه در محيط و حين كار بر فرد خبرنگار يا عكاس وارد مي شود بي توجه بوده كه بايد دستگاه ها نسبت به اين موضوع درست فكر كنند.
صحفي در اين جلسه از نقض حكم توقيف روزنامه  نشاط ابراز خرسندي كرد و افزود: اين اتفاق اميدي را زنده كرد كه با پيگيري هاي حقوقي و دفاعي كه صورت مي گيرد مي شود به نتيجه مثبت رسيد.
صحفي درباره توهين نماينده مجلس به خبرنگار خبرگزاري ها گفت: دفاع از حقوق خبرنگار يك وظيفه همگاني است و اين در حالي است كه كارت خبرنگاري در كشورهاي پيشرفته يك سند براي خبرنگار است و مورد احترام همه مردم مي باشد با اين حال خبرنگاران بايد به اصول واخلاق حرفه روزنامه نگاري احترام بگذارند و نسبت به مسئوليت خود عمل كنند.