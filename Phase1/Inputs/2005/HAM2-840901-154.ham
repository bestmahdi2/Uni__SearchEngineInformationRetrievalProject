سايه روشن اقتصاد
سياستهاي پولي انبساطي تهديد ثبات اقتصادي ايران
بيزينس مانيتور در آخرين برآورد خود از نرخ رشد اقتصادي ايران با اعلام اين كه نرخ رشد اقتصادي اين كشور در سال جاري ميلادي به 4/5 درصد افزايش مي يابد، سياستهاي پولي انبساطي را براي ثبات اقتصادي ايران يك تهديد ارزيابي كرد.
بيزينس مانيتور با پيش بيني قيمت 5/48 دلاري براي هربشكه نفت خام در سال 2005 پيش بيني كرد، رشد اقتصادي ايران در اين سال با افزايش 11 درصدي نسبت به سال گذشته به 4/5 درصد برسد و در عين حال سياست هاي انبساطي را در درازمدت براي ثبات ايران خطر آفرين دانست. بيزينس مانيتور قيمت نفت خام را براي سال هاي 2005، 2006 و 2007 به ترتيب 5/48، 45، 40دلار درهر بشكه پيش بيني كرده است.
بنابراين گزارش، با توجه به اين موضوع و سياست هاي اقتصادي دولت جديد، رشد اقتصادي ايران در سال 2005 در حدود 4/5 درصد برآورد شده و اين رقم براي سال هاي 2006 و 2007 به ترتيب 2/5 و 1/5 درصد پيش بيني شده است.
بيزينس مانيتور در ادامه گزارش خود اتخاذ سياست هاي پولي انبساطي را توسط دولت ايران يكي از عوامل تهديدكننده اقتصاد اين كشور عنوان كرده و تأكيد كرده است كه اين سياستها اثر تورمي دارند و باعث كندي رشد اقتصادي مي شوند. تا زماني كه قيمت نفت بالاي 40 دلار در هر بشكه است منابع لازم براي اجراي اين سياست ها در دسترس دولت ايران است اما از سال 2007 به بعد كه پيش بيني مي شود قيمت نفت به زير 40دلار در هر بشكه برسد سياست هاي مذكور به معضلي براي دولت ايران تبديل مي شود و ممكن است علاوه بر اقتصاد ديگر حوزه ها از جمله بخش هاي سياسي و اجتماعي را نيز تحت تاثير قرار دهد.
واگذاري ايران خودرو در قالب سهام عدالت
فارس: مديرعامل گروه صنعتي ايران خودرو گفت: سازمان گسترش و نوسازي صنايع ايران در حال آماده كردن طرحي براي واگذاري سهام ايران خودرو به بخش خصوصي در قالب طرح سهام عدالت دولت است.
منوچهر منطقي در ارتباط با ميزان صحت اين خبر كه «ايران خودرو موظف شده طرحي براي واگذاري 40 درصد سهام دولتي اين شركت به بخش خصوصي ارايه كند»، گفت: 60درصد سهام ايران خودرو خصوصي است و 40 درصد آن متعلق به سازمان گسترش و نوسازي صنايع ايران است و در اين موارد نيز مالك يك شركت بايد براي واگذاري زيرمجموعه خود طرح ارايه كند.منطقي تصريح كرد: سازمان گسترش و نوسازي صنايع ايران فعلا در حال كار بر روي طرح دولت در ارتباط با سهام عدالت است.وي همچنين در ارتباط با وضعيت فعلي پروژه طراحي و توليد خودرو با برند اين شركت، پاسخ داد: طراحي اوليه اين خودرو آغاز شده است.
وي بحثهاي مطرح شده در مورد غيراقتصادي بودن اين پروژه را رد كرد و خاطرنشان كرد: اگر يك پروژه غيراقتصادي باشد، اصلا كار آن در ايران خودرو آغاز نمي شود.منطقي تأكيد كرد: نخستين مولفه در آغاز هر پروژه در ايران خودرو اقتصادي بودن آن است. وي از اعلام رقم برآوردي هزينه طراحي و توليد خودروي جديد در اين شركت خودداري كرد، اما گفت: هزينه هاي اين خودرو نسبت به سمند خيلي كمتر است.