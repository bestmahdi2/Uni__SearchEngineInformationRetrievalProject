خاتمي در ديدار وزير دفاع آذربايجان:
ايران پيشرفت را براي تجاوز به ديگران نمي خواهد
فارس: رئيس جمهور كشورمان ديروز در ديدار وزير دفاع جمهوري آذربايجان گفت: ايران پيشرفت را براي تجاوز به ديگران نمي خواهد و تاريخ ثابت كرده است هيچ گاه متجاوز نبوده ايم.خاتمي، صفر ابي اف وزير دفاع جمهوري آذربايجان را به حضور پذيرفت.خاتمي در اين ديدار اظهار اميدواري كرد با حفظ اصل حسن همجواري و توجه به روابط خوب و تاريخي دو كشور، مناسبات فيمابين در راستاي حفظ ثبات، امنيت و آرامش منطقه گسترش يابد.
رئيس جمهور به ملاقات ها و مذاكرات ميان مقامات تهران - باكو اشاره و آن را در راستاي گسترش همكاريها مفيد ارزيابي كرد. وي تجارب دو كشور براي رسيدن به استقلال را خاطرنشان ساخت و با اشاره به توانمندي جمهوري اسلامي ايران در عرصه هاي صنعتي، اقتصادي، دفاعي و نظامي، اظهار داشت: ايران قدرتمند براي هيچ كشوري كه قصد تجاوز به خاكمان را نداشته باشد، ايجاد نگراني نمي كند.
خاتمي در عين حال حضور نيروهاي بيگانه در منطقه را تهديد براي صلح و امنيت كشورهاي منطقه و اهانت به آنان دانست و افزود: بايد با حسن همجواري و عدم دخالت در امور يكديگر و نيز حفظ احترام متقابل، نيروهاي دفاعيمان را مكمل يكديگر قرار داده و حافظ ثبات و امنيت منطقه باشيم.
رئيس جمهور شرط پيشرفت و توسعه را وجود ثبات، امنيت و همبستگي دانست و گفت: روابط تهران - باكو با توجه به نقاط مشترك اعتقادي، سياسي و بين المللي مي تواند الگوي مناسبي براي ساير كشورها باشد.خاتمي همچنين بر حل مسالمت آميز اختلافات آذربايجان و ارمنستان از طريق مذاكره تأكيد كرد.وزير دفاع آذربايجان نيز در اين ديدار كه شمخاني وزير دفاع و پشتيباني نيروهاي مسلح كشورمان حضور داشت با اشاره به مناسبات خوب دو كشور در زمينه هاي سياسي، اقتصادي و نظامي آمادگي كشورش براي گسترش و توسعه روابط نظامي تهران - باكو را خاطرنشان ساخت.