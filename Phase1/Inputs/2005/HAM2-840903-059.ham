كارنامه بورس در آبان ماه
نيمي از خريداران، سهام 12 شركت را نشانه رفتند
گروه بورس: تازه ترين يافته هاي آماري نشان مي دهد: در آبان ماه امسال توجه نيمي از متقاضيان سرمايه گذاري در بورس تهران به سوي سهام 12 شركت حاضر در تالارهاي مبادلات معطوف شده است.
به گزارش همشهري: در يك ماه گذشته بيشترين دستور خريدها براي سهام بانك پارسيان صادر شد، به طوري كه 5 هزار و 200 نفر 3/26 ميليون سهم اين بانك را در مجموع به ارزش 55 ميليارد ريال به سبد دارايي هاي خود افزودند.
طي اين مدت 55 هزار نفر در صف خريد 871 ميليون سهم عرضه شده در تالارهاي مبادلات بورس ايستادند.ارزش كل مبادلات صورت گرفته در آبان ماه امسال به مرز سه هزار و 100 ميليارد ريال رسيد.
براساس اين آمار پس از بانك پارسيان سهام ايران خودرو با جذب دو هزار و 800 متقاضي خريد دومين سهام پرطرفدار بورس در ماه گذشته لقب گرفت. ليزينگ غدير، فروموليبدن، معادن روي و كربن از ديگر سهامي بودند كه توجه بيش از دو هزار خريدار را به خود معطوف ساختند.
از سوي ديگر تعداد خريداران سهام 6 شركت سيمان فارس و خوزستان، پتروشيمي شيراز، ايران خودرو ديزل، توس گستر، سرمايه گذاري پتروشيمي و سرمايه گذاري سپه نيز از مرز يكهزار نفر فراتر رفت.
اين گزارش حاكي است: در طول يك ماه گذشته با توجه به ركود حاكم بر بازار فقط قيمت سهام 11 شركت پذيرفته شده در بورس بيش از 5 درصد رشد را تجربه كرد. در اين بين بالاترين ميزان سود از محل افزايش قيمت سهام به سهامداران كابل تك رسيد. در اين دوره قيمت سهام كابل سازي تك 1/18 درصد افزايش يافت. سهامداران آتيه دماوند هم شاهد صعود 3/12 درصدي ارزش دارايي هاي خود بودند.
تهران شيمي نيز از جمله شركت هايي بود كه قيمت سهام آن از مرز 10 درصد رشد گذشت، در آبان ماه ارزش سهام تهران شيمي 12 درصد بالا رفت، تعداد خريداران سهام اين شركت در طول يك ماه گذشته فقط 10 نفر بود.
در ادامه اين گزارش آمده است: در آبان ماه امسال بالاترين ميزان نقدينگي بازار به سوي سهام سه شركت داروپخش، ايران خودرو و غدير سرازير شده است.
در اين دوره ارزش كل مبادلات سهام داروپخش از 300 ميليارد ريال فراتر رفت و ارزش داد و ستدهاي صورت گرفته بر سهام ايران خودرو به 176 ميليارد ريال رسيد. ارزش كل مبادلات انجام شده بر سهام غدير هم 161 ميليارد ريال برآورد شد. از نظر تعداد مبادله شده نيز اين سه شركت در صدر جدول بورس جاي گرفتند.
در پايان آبان ماه امسال نسبت قيمت به درآمد 13 شركت بورس به پايين تر از 2 مرتبه كاهش يافت. در اين بين نسبت قيمت به درآمد سهام سرمايه گذاري سايپا به زير يك واحد تنزل كرد. نسبت قيمت به درآمد همواره از مؤلفه هاي مهم تصميم گيري براي داد و ستد سهام در بورس تهران به حساب آمده است.