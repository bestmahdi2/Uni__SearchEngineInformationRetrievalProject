از سوي مركز پژوهش هاي مجلس:
راه هاي تأمين منابع مالي مورد نياز براي ازدواج جوانان اعلام شد
گروه اجتماعي: مركز پژوهش هاي مجلس شوراي اسلامي تدابير پيشنهادي خود را پيرامون راه هاي تأمين منابع مالي مورد نياز براي «ازدواج جوانان» اعلام كرد.
به گزارش واحد اطلاع رساني مركز پژوهش هاي مجلس شوراي اسلامي، دفاتر مطالعات فرهنگي و برنامه و بودجه اين مركز طي يك اظهار نظر كارشناسي مشترك پيرامون تصويب طرح يك فوريتي «تسهيلات ازدواج جوانان» در كميسيون فرهنگي مجلس تصريح كردند كه در طول برنامه پنج ساله چهارم بايد رديف مستقلي تحت عنوان «حمايت از ازدواج جوانان» در چارچوب برنامه هاي وزارت رفاه و تأمين اجتماعي پيش بيني و اعتبار مربوط به آن تأمين شود.
مركز پژوهش هاي مجلس شوراي اسلامي همچنين خواستار اختصاص 5 درصد از مبلغ فيش ثبت نام حج عمره و حج تمتع براي سفر مرتبه دوم از طريق نقش تمبر بر روي برگه فيش ها براي «ازدواج جوانان» شد و افزود: جلب كمك هاي مردمي و خيرين، در نظر گرفتن 5 درصد از درآمد موقوفات عام و نيز درآمد حاصل از فروش و اجاره اموال ستاد اجرايي فرمان امام پس از اخذ موافقت ولي فقيه، جذب كمك منابع خارجي نظير بانك توسعه اسلامي و نيز يك درصد از درآمد شهرداري هاي كلان شهرها(تهران، تبريز،  اصفهان، شيراز و مشهد)از ديگر درآمدهاي قابل وصول براي تأمين مالي منابع مورد نياز ازدواج جوانان به شمار مي روند.
در اين اظهار نظر كارشناسي همچنين سرمايه اوليه مورد نياز براي تأسيس صندوق اندوخته ازدواج جوانان، يك هزار ميليارد ريال ذكر شده و آمده است: دولت بايد متعهد شود كه طي مدت پنج سال نسبت به تأمين اين مبلغ اقدام كند. براساس اين گزارش در سال اول(جاري)100 ميليارد ريال از مبلغ مورد نياز از محل رديف 503001(هزينه هاي پيش بيني نشده)و 50 ميليارد ريال نيز از محل رديف 101012 نهاد رياست جمهوري تأمين خواهد شد.