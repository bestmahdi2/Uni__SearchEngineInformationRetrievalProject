آيين نامه جديد درمان اعتياد ابلاغ شد
ايسنا:رييس اداره پيشگيري و درمان سوء مصرف مواد وزارت بهداشت اعلام كرد: آيين نامه راه اندازي مراكز درمان سوءمصرف مواد كه سال گذشته به امضاي وزير بهداشت، درمان و آموزش پزشكي رسيده بود، امسال به دانشگاههاي علوم پزشكي سراسر كشور ابلاغ شد.
دكتر محسن وزيريان با اعلام اين خبر گفت: از اين پس دانشگاههاي علوم پزشكي سراسر كشور موظفند براي راه اندازي مراكز درمان سوء مصرف مواد در بخشهاي دولتي، غير دولتي و خصوصي طبق مفاد اين آيين نامه عمل كنند.
وي در اين باره توضيح داد: به موجب اين آيين نامه، راه اندازي واحد درمان «وابستگي به مواد افيوني» با داروهاي آگونيست در مركز درمان مصرف مواد با متادون بلامانع است.
وزيريان تاكيد كرد: از اين پس فقط به مراكزي كه داراي واحد درمان وابستگي به مواد افيوني با داروهاي آگونيست هستند سهميه متادون داده مي شود و اين مراكز با مراجعه به دانشگاه علوم پزشكي محدوده خود مي توانند مجوز جديد را دريافت كنند. رييس اداره پيشگيري و درمان سوءمصرف مواد وزارت بهداشت ادامه داد: به موجب اين آيين نامه، دوره هاي آموزشي خاصي براي پزشكان عمومي و روانپزشكان پيش بيني شده كه پس از گذراندن آن قابليت توانايي و مهارت لازم براي انجام درمانهاي سوء مصرف مواد را پيدا مي كنند.