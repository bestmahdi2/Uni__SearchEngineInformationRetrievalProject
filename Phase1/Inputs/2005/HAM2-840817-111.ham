همايش ملي شيلات و توسعه پايدار
گروه دانش و فناوري: نخستين همايش ملي شيلات و توسعه پايدار 18 و 19 آبان ماه امسال در شهرستان قائم شهر برپا مي شود. دكتر حسن صادقي فر، معاون پژوهشي دانشگاه آزاد اسلامي واحد قائم شهر و مدير اجرايي اين همايش با اعلام اين خبر افزود: طرح و بررسي كاربرد تحقيقات نوين در علوم صنايع مرتبط با شيلات و آبزيان، راهكارهاي برطرف كردن مشكلات موجود در توسعه شيلات كشور و بررسي جايگاه شيلات در توسعه اقتصادي كشور و نيز جايگاه شيلات و صنايع وابسته، از جمله اهداف اين همايش دو روزه به شمار مي رود. با وجود گستردگي حوزه هاي شيلاتي در كشور، اعم از مراكز صنعتي و تحقيقاتي در شمال كشور به واسطه درياي خزر و جنوب كشور به دليل خليج فارس و درياي عمان، طي سال هاي اخير هيچ همايشي به منظور ارائه دستاوردهاي اين مراكز در سطح ملي صورت نگرفته بود كه برپايي اين همايش اقدامي موثر در اين زمينه به شمار مي رود.
مديريت و توسعه شيلاتي، صيد و بهره برداري از درياها، فرآوري و نگهداري محصولات شيلاتي، بازاريابي و توسعه محصولات شيلاتي، بيوشيمي و فيزيولوژي آبزيان، تغذيه و جيره نويسي، ژنتيك، بيوتكنولوژي و اصلاح  نژاد، ارزيابي ذخاير، بيولوژي و اكولوژي، تكثير و پرورش آبزيان و بهداشت بيماري هاي آبزيان از محورهاي اين همايش است.
در كنار برگزاري اين همايش، نمايشگاهي تخصصي با شركت مؤسسات علمي، كارخانه ها و مراكز فرآوري و عمل آوري محصولات شيلاتي و صنايع مرتبط با شيلات و آبزيان تشكيل خواهد شد.