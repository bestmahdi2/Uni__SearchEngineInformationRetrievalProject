هيات چهارده معصوم تواندشتيي هاي مقيم مركز
كافيست در اين حسينيه با يك نفر كار داشته باشيد و او را با نام خانوادگي پير هادي ، دلشني، ياباجلان، صدا كنيد از كوچك و بزرگ اين جمع فكر مي كنند شخصا فقط او را صدا كرده ايد.
اين هيات پر جمعيت كه براي هر وعده غذايش، آشپز آن بايد براي حداقل 2 هزار نفر غذا تدارك ببيند، همگي از شهرستان تواندشت در استان مركزي هستند. در ابتدا تعداد كمي از اين جمع در سال 1363 سنگ بناي تاسيس اين هيات را بنا نهادند، تا به امروز كه يكي از بزرگترين و پرجمعيت ترين هيات انتهايي ترين محله هاي شهر، جاهايي چون شهرك كاروان، مشريه و مسعوديه است.
با آنكه آنها داراي گويش محلي تركي سربندي هستند، اما به علت هم مرز بودن تواندشت وشهرستان بروجرد در استان لرستان بيشتر نوحه هايشان از شاعر معروف و قديمي  اين شهر صامت بروجردي است، اما اين نوحه ها به زبان فارسي و باريتم و نواي محلي خوانده مي شود.
هنگام خروج دسته زنجيرزنان، مسوولان اين هيات بايستي چندنفر را مامور كنند تا با بستن پارچه اي سفيد بر بازو نظم و ترتيب بيرون از صف اين جمعيت را كنترل كنند. البته نيروي انتظامي هم در اين كار به كمك دسته ها مي آيد. گاهي پيش آمده در سر يك چهارراه پرچم ها و ابتداي صف زنجيرزنان رفته اند آن سوي خيابان و ادامه دسته و ماشين مداح در اين سمت خيابان و براي عبور دسته عزاداري اتومبيل ها متوقف شده اند.
معمولا در تمامي هيات ها و تكاياي استان لرستان در روز عاشورا قبل از شروع مراسم عزاداري مقداري از گل را به نشانه عزاداري بر سر خود مي كشند، همين رسم هم اينجا برگزار مي شود. طوري كه خاك رس را در ظرف بزرگي با آب مخلوط مي كنند و يكي از بزرگان هيات با ذكر صلوات و يا حسين روي شانه ها، كتف و سرزنجيرزنان مقداري از اين گل را مي مالد. گل خشك شده و تا پس از مراسم پايان عزاداري آن را از روي لباس خود پاك نمي كنند و با پاي برهنه مسير زنجيرزني را طي مي كنند.
مراسم تعزيه خواني آنها در روز سيزدهم محرم هميشه پر بيننده است. تعدادي از گروه تعزيه خوان حتي در ميان صفوف زنجيرزنان حمل گهواره و اسيري دو طفل مسلم بن عقيل را به نمايش مي گذارند و هر كس هم نذري دارد داخل گهواره چوبي كه به ياد نوزاد شهيد كربلا، حضرت علي اصغر بر سر يكي از اعضاي گروه تعزيه خوان است، مي ريزند.
تا يادمان نرفته به اين نكته اشاره بايد كرد كه اكثريت قريب به اتفاق اين هيات در كارهاي ساختماني، سماورسازي، لوستر سازي و خم كاري مشغولند.