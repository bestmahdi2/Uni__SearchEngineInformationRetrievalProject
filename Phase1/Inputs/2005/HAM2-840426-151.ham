تازه هاي انديشه
كودتاي نوژه، مؤسسه مطالعات و پژوهش هاي سياسي، چاپ چهارم بهار،1384 شمارگان 2000 نسخه.
گروه انديشه- از روزهاي نخستين پيروزي انقلاب و شكل گيري جمهوري اسلامي، ابرقدرت ها به ويژه آمريكا در پي نفوذ و تضعيف اين نظام نوپا برآمدند، اما سير حوادث نشان داد كه تدبير رهبري انقلاب و پشتوانه مردمي اجازه دست اندازي ابرقدرت ها و گروه هاي وابسته را به منافع و ثروت هاي كشور نمي دهد. از اين رو طرح ها و توطئه ها در شيوه هاي متفاوت براي سرنگوني حكومت نوپا در انداخته شد. كودتا يكي از راه هاي نيازموده پيش رو براي براندازي بود. در سال 1359 انجام كودتايي به دستور آمريكا در برنامه شاهپور بختيار و عوامل داخلي و بيروني اش قرار گرفت. آغاز كودتا از پايگاه هوايي شهيد نوژه همدان برنامه ريزي شده بود و به همين دليل پس از كشف و سركوب به «كودتاي نوژه» شهرت يافت. كتاب حاضر كه چاپ چهارم آن در بهار 1384 منتشر شده به بازبيني و بازخواني تاريخي و تحليل اين كودتا پرداخته است. اين كتاب در سه بخش تنظيم شده است. بخش اول: مقدمه اي بر شناخت «توطئه»، بخش دوم كودتاي نوژه و بخش سوم با عنوان پيوست ها نام گذاري شده است. كتاب در 447 صفحه و با قيمت 3000 تومان در اختيار علاقه مندان قرار گرفته است.



آيت الله سيدعلي اصغر موسوي لاري، چهره درخشان تاريخ لارستان؛ كاظم رحيمي نژاد، مركز نشر معارف اسلامي چاپ 1384،شمارگان 3000 نسخه.
گروه انديشه- تاريخ همواره بستر ظهور مردان بزرگي بوده است كه با حضور در قلب وقايع روزگار خويش يادگاري جاودانه بر تراز بي بقاي خاك به جاي گذاشته اند و ضمن تاثيرگذاري بر روند شكل گيري تاريخ، خود نيز در بطن تاريخ جاي گرفته اند.
آيت الله سيدعلي اصغر لاري يكي از همين مردان بزرگ تاريخ معاصر لارستان است كه با وجود گذشت نيم قرن از رحلتش هنوز ذهن ها از او لبريز است.ايشان كه به تبعيت از پدر خود كه روحاني و از علماي صاحب نام بوده اند در همان اوان جواني به سلك روحانيت در آمدند در حالي كه منشأ خدمات بسياري چه در حوزه معارف و چه در حوزه اجتماع بودند در سال 1374 ه.ق در شيراز جان به جان آفرين تسليم كرد. كتاب حاضر در حالي كه با عكس هايي از آيت الله موسوي لاري همراه است به شرح زندگي  ايشان و خدماتي كه منشأ اثر آن بوده اند پرداخته است. اين كتاب در 185 صفحه به زيور طبع آراسته شده است.