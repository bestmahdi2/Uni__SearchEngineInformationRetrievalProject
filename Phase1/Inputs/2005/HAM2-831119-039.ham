سازمان مديريت بايد بودجه پژوهش هاي اجتماعي را هم ببيند
مهر: مدير كل فرهنگي و پيشگيري ستاد مبارزه با مواد مخدر گفت: وظيفه سازمان مديريت در شرايط كنوني اين است كه به پژوهش هاي اجتماعي و بودجه آن در كشور نگاه جدي داشته باشد و هزينه هاي لازم را براي اين كار پيش بيني كند.
حميد صرامي افزود: متأسفانه ما در زمينه پژوهش هاي اجتماعي با دو معضل فقدان كادر متخصص و ساختار لازم براي انجام تحقيقات و پژوهش هاي اجتماعي مواجهيم.
وي تصريح كرد: در سال جاري بعد از 25 سال در وزارت آموزش و پرورش دفتر پيشگيري از آسيب هاي اجتماعي تشكيل شد و اين گام مهمي است براي رسيدن به هدف ما كه همان انجام اقدامات پيشگيرانه در جامعه است.
مديركل فرهنگي و پيشگيري ستاد مبارزه با مواد مخدر خاطر نشان كرد: موضوع مهم ديگري كه بايد در اين زمينه به آن توجه شود بحث فقر حركت در جامعه است، يكي از دلايل روي آوردن جوانان به اعتياد نداشتن تحرك لازم است، اگر ما بتوانيم زمينه و امكانات انجام فعاليت هاي ورزشي را در محله هاي مختلف براي جوانان فراهم آوريم گامي مؤثر در عدم گرايش جوانان به اعتياد برداشته ايم.
حميد صرامي گفت: مشكل ديگري كه ما در اين رابطه داريم فقر نشاط در جامعه است، در واقع نبود شادي و نشاط در بين جوانان يكي از عوامل زمينه ساز گرايش به مواد مخدر است.وي افزود: بايد عزم ملي از حالت شعارگونه و لوكس خارج شود و اين اتفاقي است كه در 2 يا سه سال اخير رخ داده، اما تا رسيدن به وضع مطلوب فاصله زيادي داريم، ماشين اعتياد متوقف نمي شود و شبانه روزي در حال حركت است، اين فعاليت هاي پيشگيرانه ما است كه بايد توسعه يابد تا بتواند در مقابل اين ماشين به سرعت خود بيفزايد.
حميد صرامي گفت: بايد نگاه جديدي به اين معضل داشته باشيم و شرايط جديدي را براي مقابله با مواد مخدر فراهم كنيم، دستگاه هاي فرهنگي ما در اين زمينه نبايد از هيچ كوششي فروگذار كنند، اگر اقدامات پيشگيرانه ما درست باشد، اگر باران معضلات اجتماعي هم ببارد هيچ كس خيس نخواهد شد. وي افزود: چالش هاي زيادي در برابر اقدامات فرهنگي ما وجود دارد و آن هم به اين دليل است كه دوران بسيار كوتاهي از عمر اين فعاليت ها مي گذرد و بايد پشتوانه نظري آن تقويت شود.