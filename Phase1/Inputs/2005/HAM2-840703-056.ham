در جلسه اي با حضور مسئولان ستاد كل نيروهاي مسلح اعلام شد:
كاهش خدمت  سربازي متأهلين، منتفي است
ايسنا: كاهش خدمت سربازي متاهلين در جلسه اي با حضور مسؤولان ستاد كل نيروهاي مسلح منتفي اعلام شد.
به گزارش خبرنگار «جوانان» ايسنا سردار كمالي، مدير مشمولان ستاد كل نيروهاي مسلح خدمت نظام وظيفه را با توجه به ضرورتهاي موجود يكي از اركان امنيت و بنيه دفاعي كشور دانست و گفت: بحث هايي همچون ارتش حرفه اي، ارتش احتياط و يا جايگزيني بسيج به جاي سربازان با توجه به كارشناسي هاي صورت گرفته عملا منتفي است و خدمت نظام وظيفه همچنان به قوت خود باقي خواهد ماند.
وي عمده لوايح و برنامه هاي مرتبط با نظام وظيفه را در راستاي حفظ ساختار آن دانست و بيان كرد: با توجه به تدابير فرماندهي كل قوا، خدمت نظام وظيفه بايد بهينه شود، لذا با همكاري مراكز ذيربط در صدد مطلوب كردن قانون نظام وظيفه هستيم.
وي سربازي را بحث دفاع و آموزش و شناختن جايگاه جوانان در امنيت كشور و سپس ورود به جامعه دانست و گفت: نيروهاي مسلح بخش اعظم نيروهاي خود را از سربازان اختيار كرده و بنا نيست كه سربازان در شهرهاي خود بكار گرفته شوند، لذا با توجه به بحث استراتژي دفاعي كشور از سربازان در كليه نقاط كشور استفاده مي شود.
مدير مشمولان ستاد كل نيروهاي مسلح در خصوص حقوق سربازان، با بيان اين كه چيزي به نام حقوق سربازي نداريم، ادامه داد: در اين صورت سربازها بايد چندين برابر كادر حقوق دريافت كنند، در صورتي كه آنها به صورت اجباري وارد خدمت مي شوند و بنا نيست كه دستمزد بگيرند، بلكه تنها كمك هزينه اي به آنها داده مي شود كه معتقديم در حال حاضر بسيار ناچيز بوده و قابل قبول نيروهاي مسلح نيست و بايد چندين برابر شود.
وي با اشاره به ماده «110» قانون اساسي، تصويب قوانين مربوط به خدمت نظام وظيفه را در حيطه وظايف فرماندهي كل قوا دانست و خاطرنشان كرد: هر مرجعي كه خواستار ورود به اين اختيارات شود، بايد با اذن رهبري باشد، لذا برخي موارد مطرح شده از سوي دستگاه ها پيرامون خدمت نظام وظيفه صرفا در حد يك پيشنهاد است.
به گفته مدير مشمولان ستاد كل نيروهاي مسلح اعلام مقررات مربوط به خدمت نظام وظيفه از طريق ستاد كل نيروهاي مسلح صورت مي گيرد و تا موضوعي از طريق اين ستاد اعلام نشود، جنبه قانوني پيدا نمي كند، همچنين مسايل اجرايي خدمت وظيفه از طريق معاونت وظيفه عمومي نيروي انتظامي اعلام مي شود در غير اين صورت قابليت اجرايي ندارد.
وي با اشاره به جلسات كارشناسي در راستاي اصلاح قانون نظام وظيفه بيان كرد: در اين زمينه كلياتي تدوين شده و مراحل قانوني خود را طي مي كند كه پس از اخذ تدبير مقام معظم رهبري سير قانوني خود را ادامه خواهد داد.
مدير مشمولان ستاد كل نيروهاي مسلح بيان كرد: در حال حاضر طبق قوانين، مدت سربازي 24 ماه است كه طبق نظر رهبري و استقبال جوانان، به 17 تا20 ماه كاهش يافت كه مهلت اين مصوبه تا پايان سال 86 است. بنابراين در پايان اين سال تصميمات لازم براي مدت سربازي در نظر گرفته مي شود.