با موافقت رييس سازمان ميراث فرهنگي و گردشگري
مجوز تأسيس منطقه نمونه  گردشگري ملي جزيره آشوراده صادر شد
گروه علمي فرهنگي: سازمان مناطق گردشگري اعلام كرد: سازمان ميراث فرهنگي و گردشگري طي موافقتنامه اي مجوز تأسيس منطقه نمونه گردشگري ملي جزيره آشوراده را صادر كرد.
رحيم مشايي- معاون رييس جمهور و رئيس سازمان ميراث فرهنگي و گردشگري - به موجب اين توافقنامه و با استناد به مصوبه  هيأت وزيران مبني بر تأسيس مناطق نمونه گردشگري و دستورالعمل اجراي ماه 8 قانون تشكيل سازمان ميراث فرهنگي و گردشگري با اين مسأله موافقت كرده و از مهر ماه 1384 اجازه راه اندازي منطقه نمونه  گردشگري ملي جزيره آشوراده را به سازمان مناطق گردشگري داده است.
در پي صدور اين مجوز، مدير كل دفتر طرح هاي سرمايه گذاري و توسعه گردشگري سازمان ميراث فرهنگي و گردشگري در نامه اي به مدير عامل سازمان مناطق گردشگري از وي خواست طبق دستور العمل اجرايي نسبت به تهيه طرح جامع دهكده گردشگري آشوراده اقدام كرده و براي تصويب ارايه نمايد. مدير عامل سازمان مناطق گردشگري نيز تاكيد كرد كه عمليات دهكده گردشگري آشوراده با اتكا به قانون آغاز مي شود.
محمد رضا يزدان پناه افزود: با صدور مجوز تأسيس منطقه نمونه گردشگري ملي جزيره آشوراده، عمليات اجرايي به زودي با اتكا به اين توافقنامه و ضوابط و دستورالعمل قانوني و رسمي آغاز خواهد شد.
وي افزود: متأسفانه در سال هاي گذشته برخي نهادهاي رسمي  و افراد ناشناس مالكيت سازمان مناطق گردشگري بر بخشي از زمين ها جزيره آشوراده را نقض كرده و آسيب هاي فراواني به اموال و سرمايه هاي اين سازمان وارده آورده اند.
وي خاطر نشان كرد: در آخرين تحرك ايذايي پنجشنبه هفته گذشته برخي افراد منتسب به يكي از ارگان هاي دولتي با هجوم به كمپ مطالعاتي كارشناسان سازمان مناطق گردشگري تلفن ها را قطع و كابل ها را سرقت كرده اند.
پيش از اين بارها با هجوم متوالي، حتي شبانه، عمليات نقشه برداري از زمين هاي اين سازمان را متوقف و ابزار و وسايل مهندسان مشاور را ضبط كرده اند.
مدير عامل مناطق گردشگري يادآور شد: براي برخورد با اين اقدامات ايذايي و غيرقانوني اخيراً نامه اي به رييس سازمان ميراث فرهنگي و گردشگري فرستاده ايم تا از آسيب وارد كردن افراد ياد شده به اموال و سرمايه هاي سرمايه گذاران در منطقه جلوگيري و سازمان مناطق گردشگري را در اجراي طرح هاي توسعه جزيره آشوراده مبتني بر گردشگري طبيعي ياري كند.