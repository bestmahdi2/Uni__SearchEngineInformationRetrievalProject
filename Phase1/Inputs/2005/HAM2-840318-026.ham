گذرگاه
زايمان گورخر
گورخر آسيايي باغ وحش ارم، روز سه شنبه با زايماني موفق، يك كره به دنيا آورد. گور آسيايي از جمله علفخواران شاخص مناطق استپي ايران است كه نسل آن در معرض خطر انقراض قرار دارد. حدود 400 راس از اين گونه در سراسر ايران در مناطق توران سمنان، بهرام گور فارس و مرز سرخس زيست مي كنند. تعدادي گور نيز در كالمندان يزد و در اسارت نگهداري مي شود.
علامت مشخصه اين حيوان، خط تيره پشتي است كه از ناحيه گردن تا ابتداي دم كشيده شده. برخلاف تصور عمومي، گور آسيايي راه راه نيست و رنگ آن شني ساده است.



آلودگي زياد در چين
اكثر شهرهاي چين با آلودگي ناشي از باران هاي اسيدي مواجه هستند و رودخانه هاي اصلي و درياچه هاي اين كشور نيز بشدت آلوده اند.
به گزارش آسوشيتدپرس، هدف مقامات چيني در اعلام اين خبر، اهميت دادن به موضوعات و ارزش هاي زيست محيطي بوده كه بدون عنايت به آن رشد اقتصادي نيز دچار اشكال مي شود.
سال گذشته باران اسيدي كه به دليل سوختن زغال و ساير سوخت هاي گياهي در اين كشور نمود يافته- در 218 شهر چين ديده شده در حالي كه اين رقم در سال 2003 ميلادي 210 شهر را در بر مي گرفت. محيط زيست چين ظرف دو دهه اخير بشدت نابود شده كه بخش مهمي از آن به دليل تهيه غذا و فضايي براي مسكن جمعيت يك ميليارد و300 ميليوني مردم بوده است.
معاون سازمان محيط زيست چين به آسوشيتدپرس گفت: رشد سريع اقتصادي، مشكلات زيست  محيطي فراواني براي كشور به وجود آورده است. ونگ جيرانگ گفت:« تمام مشكلاتي كه كشورهاي توسعه يافته ظرف قرن گذشته با آن مواجه بودند، چين طي دو دهه اخير آنها را تجربه كرده است.»
جدال براي صيد نهنگ
پيش بيني ها حاكي از آن است كه در اجلاس سالانه كميسيون بين المللي صيد نهنگ، جدال تازه اي ميان موافقان و مخالفان رخ دهد.
به گزارش واحد مركزي خبر، اين نشست از 30 خرداد ماه در شهر اورسان كره جنوبي كار خود را آغاز مي كند و كشورهاي حاضر در آن تلاش خواهند كرد با تدوين و تصويب قوانيني از صيد بي رويه نهنگ جلوگيري كنند.
در نشست سال گذشته اين كميسيون در ايتاليا پيشنهاد شده بود كه يك نظام نظارتي براي كنترل تعداد سالانه صيد نهنگ در درياها و نوع نهنگ هايي كه صيد مي شوند تدوين و اجرا شود، اما اين پيشنهاد از جانب كشورهايي نظير استراليا كه بشدت مخالف صيد نهنگ است، رد شد.



پليس برزيل مقابله مي كند
پليس فدرال برزيل در برابر تخلفات زيست محيطـــــي سختگيري هاي همه جانبه اي را اعمال كرده است. در اين ارتباط پليس، 48 مسئول رسمي محيط زيست و 32 تاجر كه با شبكه هاي مافيايي تخريب جنگل ها همكاري داشتند را دستگير كرد.
به گزارش آسوشيتدپرس، صدها كارگزار و دلال، حلقه فساد را در سازمان محيط زيست اين كشور تشكيل داده اند. اين گروه متهم اصلي تخريب 43هزار هكتاري جنگل ها هستند كه ارزش آن 370 ميليون دلار برآورد شده است.
براساس يافته هاي پليس، چوب اين درختان هم داخل برزيل و هم خارج كشور فروخته شده است.
حضور سختگيرانه پليس زماني رخ نمود كه مقامات عالي رتبه برزيل بعد از ناپديد شدن اكوسيستم هاي جنگلي زنگ هاي خطر را به صدا درآوردند.