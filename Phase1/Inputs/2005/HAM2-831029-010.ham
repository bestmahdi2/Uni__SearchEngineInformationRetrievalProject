در جدول آلوده هاي جهان
تهران؛ طلا ، نقره يا برنز!
يكي اتومبيل توليد مي كند، يكي هم به ثمن بخس بنزين مي فروشد، ولي آن كسي كه بايد خيابان ها را به تناسب زياد كند، باغ و بوستان كافي درست كند و جلوي حركت اتومبيل هاي فرسوده و خارج از استاندارد و آلوده كننده هوا را بگيرد، سرعت كارش هيچ گاه به پاي دو همكارش نمي رسد...
علي ميرزايي 
هواي آلوده تهران و چند شهر بزرگ ديگر، با فرا رسيدن زمستان و شدت گرفتن سوخت ناقص دستگاه هاي گرم كننده و با بروز پديده وارونگي هوا اينورژن به وضعيتي غير قابل تحمل خواهد رسيد. سياستگذاري نادرست براي خودروسازان - كه بدون وجود فضاي كافي براي حركت، افزايش توليد را هدف گرفته اند - و خارج نشدن اتومبيل هاي فرسوده و آلوده ساز از ناوگان حمل و نقل كشور حدود 5/1 ميليون دستگاه اتومبيل با عمر بيش از 20 سال عوارض بسيار حادي را براي مردم به ويژه ساكنان تهران به وجود آورده؛ شهري كه به توقفگاهي بي نظم، آلوده و غير قابل اداره تبديل شده است. منظورم از مردم همه است: غني و فقير، ضعيف و قوي، دولت و ملت، زيرا كساني كه از نظر مادي و مالي غني هستند، يا وزير و وكيل و مدير هستند و قدرت دارند اگر آب تهران آلوده باشد، اگر گوشت آلوده باشد و اگر كيفيت نان مصرفي شان پايين باشد، مي توانند از جاهاي ديگر آب و گوشت و نان تامين كنند، اما آيا هوا را نيز مي شود اختصاصي وارد و مصرف كرد؟
متاسفانه، همه در آكواريومي آلوده، غوطه ور هستيم و راه گريز نداريم، مگر اينكه اين شهر يا شهرهاي بزرگ ديگر را ترك كنيم كه البته آنچه در تهران بر سرمان آمده، اگر عمري داشته باشيم به زودي در شهرهاي كوچك نيز بر سرمان خواهد آمد. ماشاءالله هم اتومبيل وموتورسيكلت مدل عصر حجر به وفور مي سازيم وارد هم مي كنيم، هم مهارت كافي براي تخريب جنگل ها داريم، هم در مبارزه با آلوده كنندگان محيط زيست جدي نيستيم شايد زورمان هم نرسد!و...
وضعيتي كه در تهران داريم مرا به ياد لطيفه اي قديمي و تكراري مي اندازد كه كسي از خياباني مي گذشت. كارگري را ديد كه گودالي حفر مي كند و خاك آن را بيرون مي ريزد، ولي كارگر ديگري كه بالاي گودال ايستاده، بي درنگ، خاك ها را به جاي اولش بر مي گرداند. رهگذر شگفت زده پرسيد: چرا اين كار بيهوده را مي كنيد؟ پاسخ شنيد كه ما سه نفر هستيم، اما نفري كه بايد لوله را داخل اين گودال بگذارد، امروز نيامده است. ما داريم وظيفه خودمان را انجام مي دهيم!
اين وضعيت، درست، وضعيت فعلي ماست. يكي اتومبيل توليد مي كند، يكي هم به ثمن بخس بنزين مي فروشد، ولي آن كسي كه بايد خيابان ها را به تناسب زياد كند، باغ و بوستان كافي درست كند و جلوي حركت اتومبيل هاي فرسوده و خارج از استاندارد و آلوده كننده هوا را بگيرد، يا سرعت كارش هيچ گاه به پاي دو همكارش نمي رسد...
دود اين وضعيت نيز به چشم همه مي رود، با اين تفاوت كه اغنيا مي توانند به صورت موقت با اقامت در استراحتگاه هاي حاشيه شهرها يا در ويلا هاي كنار دريا و حاشيه جنگل ها از اين وضعيت بگريزند، ولي دارندگان درآمدهاي ناچيز كارمندان جزء، كارگران، بيكاران، بي سرپرستان، روستاييان مهاجر، حاشيه نشينان شهرها و خلاصه آنها كه قرار بوده است فكر و ذكر ما بهبود وضعيت زندگي آنان باشد راه گريز موقت نيز ندارند. ضمن اينكه گروهي از آنان با اشتغال اجباري در صنايع آلوده ساز و كارگاه هاي غير استاندارد بيش از ديگران در معرض خطر هستند.
البته وضعيتي را كه به آن گرفتار آمده ايم، هيچ مدير و مسوولي كتمان نمي كند، ولي براي مقابله با آن نيز كار اساسي و جدي صورت نمي گيرد. در عوض اعلاميه مي دهند، آمار مي دهند، هشدار مي دهند، كنفرانس مي گذارند، مصاحبه مي كنند، پوستر چاپ مي كنند، ابراز نگراني مي كنند، سخنراني مي كنند و در اين سخنراني ها اشك شنوندگان را در مي آورند و...؛ ولي نتيجه؟ نتيجه اش، به عنوان نمونه، تهران است كه اگر آلوده ترين شهر جهان نباشد، مدال اش نقره يا برنز است و حاشيه راه هاي ميان شهرهاي كناره درياي خزر كه در گذشته چشم اندازي روح نواز از دريا و جنگل و شاليزارها پيش روي مسافران همان گردشگران كه دايم برايشان برنامه ريزي مي كنيم بود و امروز تا دلتان بخواهد، درسمت چپ و سمت راست اين راه ها، مغازه هاي بد قيافه تعويض روغن و لاستيك است و كومه هايي از قوطي هاي خالي و ظرف هاي پلاستيكي مصرف شده و زباله هاي ديگر و حوضچه هاي روغن سوخته موتور. بياييد يك بخش از اين داستان غم انگيز  سياستگذاري غلط، جدي نگرفتن وظيفه، برخورد نكردن به موقع، شفاف و قاطع با مشكل و وارد آوردن زيان به مردم را مرور كنيم.
چه مجوزي داريم براي هدر دادن پول نفت؟ چه مجوزي داريم براي ساختن اين همه اتومبيل؟ چه مجوزي داريم براي يارانه دادن بابت بنزين از محل درآمدي كه متعلق به كل ملت است، به كساني كه تعدادشان كمتر از 6 درصد كل جمعيت كشور است؟
ما روزي 63 ميليون ليتر بنزين مصرف مي كنيم؛ 40 ميليون ليتر آن در داخل كشور توليد مي شود و بقيه را وارد مي كنيم. بهاي بنزيني كه وارد مي كنيم هر ليتر تحويل در خليج فارس 34 سنت است 2980ريال كه هزينه هاي تخليه و بارگيري و حمل و نقل و استهلاك جاده ها و هزينه هاي جايگاه هاي فروش بنزين را نيزبايد به آن افزود تا بهاي تمام شده بنزين به دست آيد. اين بنزين را مي فروشيم ليتري 800 ريال. از طرف ديگر، در تركيه بنزين ليتري يك دلار است  كمي هم بيشتر. بنابراين بخشي از بنزين ما قاچاق مي شود به اين كشور و به پاكستان و افغانستان و اخيرا شنيده ام به كويت. فاصله ميان 800 ريال و 8770 ريال بهاي هر ليتر بنزين را در تركيه در نظر بگيريد7970ريال = 800-8770 تا روشن شود كه قاچاق بنزين ليتري 800 ريالي ايران به تركيه چه مزه اي دارد! و اگر قاچاق كننده نازنين حتي نصف اين 7970 ريال را بگيرد محاسبه بفرماييد چه پول هنگفتي، با قاچاق كردن فقط يك تانكر بنزين به جيب او و حاميان سازمان يافته اش مي رود. ما نفت خام را استخراج مي كنيم و مي فروشيم در اين روزها البته هر ليتر 25 سنت 2192ريال و با آن بنزين وارد مي كنيم به بهاي هر ليتر 34 سنت تحويل در خليج فارس2980ريال و مي فروشيم هر ليتر 800 ريال! اين سه رقم را مقايسه كنيد و مصرف روزي 63 ميليون ليتر بنزين را نيز در نظر بگيريد تا به عمق فاجعه پي ببريد. طبعا بهاي بين المللي بنزين، به تاثير از بهاي نفت، رو به افزايش هم دارد.
نفت متعلق به كيست؟ متعلق به 6768، ميليون نفر ملت ايران است كه فقط حدود 4 ميليون نفر از آنها اتومبيل شخصي دارند. يعني، ما بخشي از درآمد حاصل از فروش نفت را كه متعلق به همه ملت و نسل هاي آينده است اينگونه به فنا مي دهيم. ضمن اينكه اسباب و وسيله اي نيز براي سوختن روز افزون اين بنزين و سرازير كردن سرب وگازهاي كشنده آن به حلق و حلقوم اين ملت معصوم فراهم مي كنيم.
اما بهاي اين بنزين وارداتي را چگونه تامين مي كنند؟ همين چند وقت پيش دولت از مجلس تقاضاي مجوز كرده بود كه 3/1 ميليارد دلار از حساب ذخيره ارزي بردارد و بنزين وارد كند.
اين 3/1 ميليارد دلار از كجا آمده؟ از محل ف----روش ن--ف----ت خ----ام، م--ع---ادل ري---ال---ي آن 000/000/100/140/1 ريال = 8770ريال1‎/3 x ميليارد ريال. با اين پول چند مدرسه مي شود ساخت؟ چند درمانگاه؟ چند كيلومتر راه؟ دارو؟ فقرزدايي از روستاها؟ خريدن اتوبوس براي حمل و نقل شهري؟ اضافه كردن تاكسي ها؟ با نصف اين مبلغ مي شود حداقل 5 هزار دستگاه تاكسي جديد خريد و به اين شهر آلوده و شهرهاي ديگر آبرو داد. مصرف بنزين را نيز،  با جمع كردن خودروهاي فرسوده و جايگزين كردن آنها با اتومبيل هاي نو پايين آورد، آلودگي را كاهش داد، اشتغال هم ايجاد كرد، دردي هم از مردم دوا كرد، آنان را با به راه انداختن اتوبوس هاي نو و تاكسي هاي نو، خوشحال كردو...
ما به جاي اين كه بهاي واقعي بنزين را از مصرف كننده اش بگيريم و درآمد حاصل از فروش نفت را به مصرف توسعه و عمران كشور براي حل مشكلات فقيران يا همان اقشار آسيب پذير برسانيم، به مردم ظلم مضاعف مي كنيم. اولا 3/1 ميليارد دلار ازمنابع كشور را صرف وارد كردن بنزين اضافه مي كنيم، بنزيني را كه هر ليتر حداقل 3200 ريال برايمان تمام مي شود مي فروشيم 800 ريال و مابه التفاوت آن را از كيسه ملت مي پردازيم و از طرف ديگر اين بنزين يا مي شود وسيله قاچاق پيدا كنيد بهره مند شوندگان آگاه سازمان يافته را يا مي شود سرب و گازهاي سمي و ريخته مي شود به سينه مردم. از جمله به سينه همان كساني كه با سياستگذاري هاي نادرست خود مسبب اين وضعيت هولناك و مرگ آور هستند. مشكل را نيز به موقع حل نمي كنيم مي ماند، مي ماند، تا مي شود شروع فصل سرما. بعد كار را مي كشانيم به مطبوعات كه اگر همين امروز 3/1 ميليارد دلار را تخصيص ندهند، ملت در فصل زمستان بدون بنزين مي مانند و دنيا زير و رو مي شود و مجوز را مي گيريم و مي رويم تا سال ديگر. در اين سال نيز كسي دنبال حل قطعي مساله نمي رود تا دوباره سال آينده و شروع فصل سرما و تكرار سناريوي هميشگي.
مي  خواهم حرفم را عوض كنم. وضعيت ما، خيلي هم مانند آن دو كارگر يا سه كارگري كه در بالا نوشتم نيست. آن دو، در غياب نفر سوم وظيفه خود را تمام و كمال انجام مي دادند و به كسي هم زيان نمي رساندند، ولي سياستگذاران ما كه يكي شان هميشه گويا غايب است، وظيفه خود را درست انجام نمي دهند وگرنه چه مجوزي داريم براي هدر دادن پول نفت؟ چه مجوزي داريم براي ساختن اين همه اتومبيل با كيفيتي كه مي دانيم چه مجوزي داريم براي يارانه دادن بابت بنزين از محل درآمدي كه متعلق به كل ملت و نسل هاي آينده است، به كساني كه تعدادشان كمتر از 6 درصد كل جمعيت كشور است؟ قبول دارم كه گروهي از مصرف كنندگان بنزين خدمات عمومي ارايه مي كنند ولي آنهايي كه چنين خدماتي را ارايه نمي دهندبه كدام دليل منطقي و عقلاني از اين يارانه بي هدف و سرسام آور، به زيان كل ملت، بهره مند مي شوند؟
با سياستگذاري هاي نادرست، آگاهانه يا ناآگاهانه، در همين يك مورد قيمت گذاري بنزين هم منابع ملي را هدر مي دهيم، هم محيط زيست را آلوده تر مي كنيم، هم به فساد وقاچاق دامن مي زنيم و گروه هاي تشكل يافته ذي نفع را از اين خوان يغما بهره مند مي سازيم.
ولي دو نكته تامل برانگيز ديگر نيز در اين ميان مطرح مي شود؛ گروهي از همكاران مطبوعاتي تا موضوع اصلاح بهاي بنزين به ميان مي آيد فغان و فريادشان در مخالفت به آسمان مي رود البته در برابر خبر افزايش بهاي نان كه همه ملت آن را مي خرند و مصرف مي كنند واكنش جدي از آنها نديديم!. اين اگر آگاهانه است پيدا كنيد پشتيبانان اصلي را و اگر ناآگاهانه است كه باز هم موجه نيست. دولت و مجلس نيز 12-10 سال است كه خيلي راحت عقب نشيني مي  كنند، اما نكته مهمتر اين است كه دولت مشخصا سازمان مديريت و برنامه ريزي، وزارت نفت، وزارت امور اقتصاد ودارايي نه اقدامي براي آگاه كردن مردم از ماجراي قيمت بنزين مي كند و نه با اتخاذ تصميمات جبراني نگراني  هاي آنان را برطرف مي سازد. البته بنزين فقط يك نمونه است، دهها مورد مشابه مي         توان نمونه آورد. در همين يك مورد نيز همه- البته با استثناهايي-  دست روي دست گذاشته اند و راحت ترين و متاسفانه فساد برانگيزترين شيوه را پيش مي    گيرند كه فروش نفت خام است و وارد كردن بنزين و فروش آن به بهاي يك سوم تا يك چهارم بهاي تمام شده اش كه شرح كوتاهي از ماجرا را در بالا نوشتم. مابه التفاوت بهاي تمام شده و بهاي فروش بنزين را نيز از 67 ميليون نفر مي گيرند و به 4، 5 ميليون نفر مي پردازند.اما آينده چه مي شود؟ فقط به فكر امروز هستيد؟ اين ملت فردايي ندارد؟ خودتان؟ اين جمله از كارل پوپر است:به دولتمردان خود يادآوري كنيم كه مسووليت هاي آنها حتي با مرگ شان پايان نمي پذيرد.