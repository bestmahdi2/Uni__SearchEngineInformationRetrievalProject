برگي از تاريخ
محاصره منزل امام(ره)در نجف اشرف
نيروهاي امنيتي دولت بعثي عراق به منظور همكاري با رِژيم شاه و پيشگيري از پيروزي انقلاب اسلامي ملت ايران بيت رهبر كبير انقلاب، حضرت امام خميني را در نجف محاصره كردند. دولت عراق براساس روابط حسنه اي كه با رژيم فاسد شاه داشت، از پيشواي نهضت اسلامي مي خواست از مصاحبه با خبرنگاران، صادر كردن اعلاميه و ايراد نطق و خطابه سياسي خودداري كند. امام در پاسخ فرمودند: «من هر كجا كه باشم به وظيفه شرعي خود عمل مي كنم.» اندكي پس از آن، رژيم بعث عراق، رهبر بزرگ انقلاب اسلامي را وادار به ترك عراق كرد و بدين ترتيب مقدمات هجرت تاريخي معظم له به پاريس و زمينه هاي اوج گيري و پيروزي نهضت اسلامي و رهايي بخش مردم مسلمان ايران فراهم شد.
اعتصاب كاركنان نفت آبادان
اعتصاب كارگران و كاركنان بعضي از واحدهاي توليدي كشور، همزمان با روي كار آمدن كابينه شريف امامي آغاز گرديد و تدريجا واحدهاي ديگري به آن اضافه شد. در اين ميان با اعتصاب كارگران و كاركنان شركت نفت، مردم از نظر سوخت دچار مشكل شدند. همچنين قيمت بنزين در بازار آزاد تا پنجاه برابر افزايش يافت و باعث ركود اقتصادي كشور گرديد. اين اعتصاب، يكي از عوامل مهم شكست دولت شريف امامي در كنترل ناآرامي ها بود كه تا پيروزي انقلاب اسلامي ادامه يافت.
درگذشت استاد خوشدل ـ شاعر
استاد علي اكبر خوشدل تهراني در سال 1293 در تهران به دنيا آمد. او پس از اتمام تحصيلات متوسطه به فراگيري علوم قديمه پرداخت و صرف، نحو، فقه، اصول، معاني و بيان، بديع، حكمت و منطق را آموخت. خوشدل سپس به سير و سياحت روي آورد و به مدت 30 سال تمام، ايران، عراق، مصر، تركيه، حجاز، افغانستان، پاكستان و هندوستان را به پاي شوق طي نمود و چهار بار به زيارت خانه خدا رفت. وي از آن پس در تهران ماندگار شد و به شعر و شاعري پرداخت. علي اكبر خوشدل، در قالبهاي غزل و قصيده ، قطعه و مثنوي شعر مي سرود و در غزل به شيوه صائب گرايش داشت. خوشدل بيشتر به عنوان يك شاعر مذهبي و مديحه سرا شناخته شده است. چنان كه مدايح و مراثي فراواني كه در حق اهل بيت(ع)سروده معروف است و در محافل و مجالس مذهبي خوانده مي شوند. خوشدل سعي بر آن داشت كه در زمينه مديحه سرايي و مرثيه گويي، نوآوري هايي داشته باشد و نوحه را تبديل به سرود مذهبي نمايد. در اين ميان مرتبه معروف فلسفه بزرگ نهضت حسين از معروف ترين آثار اوست. وي سرانجام در دوم مهرماه 1365 ش در 72 سالگي درگذشت و در آستان شيخ صدوق در ري مدفون شد.
درگذشت استاد علي كريمي مينياتوريست ايراني
استاد علي كريمي در سال 1292 ش در تهران به دنيا آمد. وي پس از گذراندن دوران ابتدايي و متوسطه راهي مدرسه كمال الملك شد و سپس رشته مينياتور و نگارگري را در مدت شش سال در هنرستان هنرهاي زيبا فراگرفت. استاد كريمي بعد از اخذ مدرك فوق ليسانس، در همان هنرستان با سمت استادي به كار پرداخت و سپس به عنوان رئيس هنرستان پسران برگزيده شد. آثار اين استاد برجسته در نمايشگاه هاي انفرادي و گروهي متعددي در كشورهاي مختلف آسيا، اروپا و آمريكا به نمايش گذاشته شده است. استاد علي كريمي در دوران تدريس خود، شاگردان زيادي تربيت كرد كه امروزه از استادان چيره دست نقاشي و مينياتور به شمار مي روند. وي به هنگام وفات 84 سال داشت.