خرداد ماه،1385 جام جهاني 2006 بحران آموزش
حسين فراهاني نيك: هر ساله حدود يك ماه مانده به پايان سال تحصيلي، شاهد آن هستيم كه اكثر رسانه ها و سازمان هاي مرتبط به امر آموزش به موضوعي تحت عنوان اوقات فراغت جوانان مي پردازند و با طرح اين موضوع در رسانه هاي ديداري، شنيداري و مكتوب، فعاليت هاي قابل اجرا را بيان مي نمايند. اينكه چه ميزان از اين بحث ها و نظرات و ايده ها با توجه به زمان طرح اين موضوع جامه عمل مي پوشد و نتيجه مطلوبي داشته است، نكته قابل تأملي است. چرا كه منطق حكم مي كند مسئولين و دست اندركاران اين امر، هر ساله با شروع سال تحصيلي، اقدام به تشكيل كميته هاي كارشناسي مربوطه نمايند تا با برگزاري منظم آن، در پايان سال تحصيلي راه هاي پيش روي جوانان را براي برخورداري مناسب از اوقات فراغت ارائه نمايند و آنگاه توقع نتيجه اي مطلوب دور از انتظار نخواهد بود.
مقدمه بالا بيشتر بهانه اي بود براي طرح مسئله اي كه هر 4 سال يك بار با آن مواجه مي شويم و عواقب و عوارض مختص به خود دارد. منظور ما جام جهاني فوتبال است كه در سال 2006 شاهد برگزاري دور ديگري از آن در كشور آلمان هستيم. اين رويداد ورزشي نه تنها براي مردم كشور ما بلكه براي مردم ساير نقاط جهان نيز حائز اهميت بوده و حساسيت هاي خاص خود را دارد اگر چه بدون عواقب و عوارض هم نيست. همان گونه كه مي دانيم اين مسابقات از 19 خرداد ماه سال 85 شروع مي شود و حدود يك ماه ادامه دارد. از طرفي خرداد ماه همواره براي دانش آموزان، دانشجويان و والدينشان ماه با اهميت و پراسترسي است. از اين رو مي طلبد تا مسئولين و متوليان امر آموزش در كشور از هم اكنون طوري برنامه ريزي نمايند تا با برگزاري اين مسابقات كمترين لطمه  به مقوله آموزش وارد شود، ضمن آنكه با توجه به حجم بالاي نسل جوان كشور، نسلي پرجنب و جوش و با شور و شوق، آنها را از پيگيري اين رويداد جالب ورزشي با برخورداري از اوقات فراغت محروم ننماييم.
قطعاً اگر از هم اكنون برنامه ريزي جامعي در اين خصوص صورت گيرد از دغدغه هاي چندين قشر(به ويژه دانش آموزان و دانشجويان)و چندين سازمان و وزارتخانه كاسته خواهد شد و شاهد عواقب نامطلوبي در امر آموزش نخواهيم بود.