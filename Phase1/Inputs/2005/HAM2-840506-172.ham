فوتبال در آرامش
استقلال و پرسپوليس راه افتادند
خبرنگار همشهري: آيا اوضاع در فوتبال رو به راه است؟ تيم ملي تكليفش روشن است در جام جهاني ثبت نام كرده و پذيرفته شده است. يك بازي تشريفاتي هم در پيش است كه خود فدراسيون و مربيان تيم ملي نبايد به آن تكيه كنند.
حرف و حديث درباره بازي با ژاپن بسيار است، اين همه هياهو براي چيست؟ معناهاي زيادي به آن مي دهند، در حالي كه اين ديدار از خيلي جهات براي ما بي اهميت است. يك بازي معمولي تنها براي ابراز قدرت كوتاه مدت. تا جام جهاني زمان زيادي باقي است و بايد در آنجا توان تيم ايران را اندازه گرفت. دو تيم پرسپوليس و استقلال نيز پس از تغيير و تحولات به نقطه اي رسيده اند كه مي توانند براي خود برنامه ريزي كنند. پرسپوليس سرانجام واقعيت هاي موجود در خود را پذيرفت. تيم به كساني سپرده شد كه خاك اين باشگاه را خورده بودند و موهايشان را در اين راه سپيد كردند و يا از دست دادند. پروين و خوردبين در باروري ريشه هاي اين باشگاه كه خشكسالي هاي بسيار ديده سهم دارند. اجازه دهيم پروين و خوردبين، تيم خود را ببندند. با روش و برنامه هاي خود امسال در مسابقات حضور يابند. در پايان ليگ به ارزيابي آن خواهيم نشست، مطمئن باشيد نتيجه خواهند گرفت و تمام اين جنجالها و تنش ها جاي خود را به آرامش خواهد داد.
نزديك چهل سال مستمر با فوتبال بودن كار آساني نيست و نزديك به سي سال با يك باشگاه بودن هم براي خود هنر است. مديران باشگاه پرسپوليس با درايتي كه به خرج دادند، نتيجه خواهند گرفت و افتخارات باشگاه پرسپوليس به آنها نيز خواهد رسيد. مديريت صحيح به همين شكل اتفاق مي افتد. حالا پرسپوليس را با پروين و خوردبين رها كنيم.
استقلال نيز در تغيير و تحولات و با تدبير آقامحمدي به موقع جلوي تشنج را گرفت. اگرچه دكتر قريب فروتنانه كنار كشيد، اما يك دلباخته و خاك خورده از استقلال چون اوليايي سكان را در دست گرفت. استقلال بدون  آسيب از گسل اختلاف گذشت، مربي خود را حفظ كرد و بناي تيمي را از تمام تنش ها دور نگه داشت. اين را بايد به حساب درايت آقامحمدي، ايرواني و اوليايي و بقيه هيات مديره استقلال گذاشت. استقلال نيز در سايه اتحاد و هماهنگي فكري مديران خود و با وجود دخالت سازمان، راه بدون تنش خود را ادامه خواهد داد. فوتبال در ديگر باشگاه ها نيز جريان عادي خود را طي مي كند. يارگيري و يار گرفتن و حواشي هميشگي كه گاه نيز شيرين به نظر مي رسد. با موقعيت تيمهاي ليگ برتر در فوتبال كشور و رقابت جانانه اي كه به وجود آمده است.
در ليگ برتر آينده تقابلهاي ديدني خواهيم داشت. تنها حرف باقيمانده به كميته داوران فدراسيون فوتبال برمي گردد. اين همه اظهارنظر و داد سخن دادن از جانب كميته داوران در راديو و تلويزيون و مطبوعات براي چيست؟
به نظر مي رسد، راندمان كاري داوران ما مي تواند بهترين پاسخ براي منتقدان باشد، اگر آنها نيز قانع كننده نبودند بايد فكري به حال داوري كرد. گلايه و انتقاد از سوي كميته داوران هرگز منطق مديريت قوي را در پشت خود ندارد. تنها بايد كار كرد، كار.