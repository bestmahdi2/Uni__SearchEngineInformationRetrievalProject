حوادث ترافيكي در ايران 5/2 برابر متوسط جهاني كشته مي دهد
گروه اجتماعي: رئيس مركز حوادث و فوريتهاي پزشكي كشور گفت: با وجودي كه كشور ما حدود يك درصد جمعيت دنيا را دارد ولي سالانه حدود 26 هزار نفر مرگ ومير ناشي از حوادث ترافيكي در كشور داريم كه اين ميزان 5/2 برابر متوسط جهاني است.
فرزاد پناهي در كنگره سراسري طب اورژانس در مركز همايشهاي رازي تهران افزود: به طور كلي حدود 35 درصد مجروحان حوادث ترافيكي را اورژانس كشور منتقل مي كند كه اين ميزان قابل قبول نيست اما مركز اورژانس كشور با مشكلات زيادي از نظر تجهيزات فني، تعداد پايگاهها و نيروي انساني آموزش ديده مواجه است ولي به هر حال اين ميزان در بهترين نقاط دنيا نيز از 80 درصد فراتر نمي رود.
پناهي گفت: مركز اورژانس كشور با كمبودهاي زيادي مواجه است كه مهمترين آن كمبود تعداد پايگاه اورژانس، نيروي انساني و تجهيزات فني است، از نظر تعداد پايگاه اورژانس در برنامه چهارم توسعه بايد به 1704 پايگاه در كشور برسيم در حالي كه اكنون فقط 765 پايگاه اورژانس در كشور داريم كه اميدواريم امسال به 830 پايگاه برسد.
وي افزود: از نظر تعداد آمبولانس نيز از تعداد 812 آمبولانس در سال 76 به تعداد 1642 دستگاه رسيده ايم و فقط در سال جاري تعداد 680 آمبولانس بنز اسپرينتر به مجموعه اضافه شده است و تا يك ماه آينده 500 دستگاه آمبولانس خارجي ديگر به اين مجموعه اضافه مي شود اما با اين وجود تعداد آمبولانس هاي موجود كمتر از نصف آمبولانس هايي است كه در برنامه چهارم توسعه پيش بيني شده است.
وي گفت: مشكل ديگر نبود هماهنگي ميان مركز اورژانس كشور و هلال احمر است؛ از نظر ما اين دو سازمان بايد در كنار هم و مكمل هم باشند، نه اين كه در عرض هم و به عنوان رقيب يكديگر باشند.
پناهي گفت: مشكلات اعتباري و تملك پايگاهها نيز از مشكلات عمده مركز اورژانس كشور است و به هر حال مجموع اين مشكلات موجب شده تا مركز اورژانس كشور بسيار عقب مانده تر از آنچه باشد كه نياز كشور است و به همين علت مردم اعتماد كافي را به خدمات اين مركز ندارند.