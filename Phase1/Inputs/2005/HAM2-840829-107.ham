عضو شوراي شهر در گفتگو با همشهري اعلام كرد:
جزئيات طرح توسعه مديريت الكترونيك در شهرداري تهران
گروه شهري: طرح ساماندهي فناوري اطلاعات شهر تهران به زودي در صحن علني شوراي شهر بررسي خواهد شد.
دكتر مهنوش معتمدي آذر رئيس كميته فناوري اطلاعات شوراي اسلامي شهر تهران در گفت وگو با خبرنگار ما افزود: اين طرح به لحاظ تخصصي و كارشناسي در كميسيون هاي مربوطه بررسي شده و احتمالا تا دو هفته آينده در صحن علني شورا مطرح مي شود.دكتر مهنوش معتمدي آذر همچنين گفت: در اين راستا باتوجه به تجربيات به  دست آمده، اساسنامه سازمان آمار و خدمات كامپيوتري شهرداري نيز اصلاح و بازنگري خواهد شد.
معتمدي افزود: انتظار شوراي شهر از شهرداري همواره اين بوده است كه به صورت فعال از فناوري اطلاعات و توسعه آن به شيوه هاي علمي براي خدمت رساني به شهروندان تهراني استفاده كند.
شهرداري تاكنون در اين زمينه تا حدودي ضعيف عمل كرده است و اميدواريم با بازبيني و اصلاحي كه در اساسنامه اين سازمان صورت خواهد گرفت، در ارائه خدمات از راه دور به شهروندان گام هاي جدي تري برداشته شود.
رئيس كميته فناوري اطلاعات شوراي شهر افزود: در حال حاضر، 80 درصد مراجعات مردم به شهرداري هاي مناطق مربوط به حوزه شهرسازي و معماري  است و ارائه خدمات از راه دور باعث كاهش مراجعات مستقيم به شهرداري، صرفه جويي در وقت مردم، شفاف شدن خدمات رساني و جلوگيري از برخوردهاي سليقه اي مديران و كاهش ترافيك و آلودگي هوا خواهد شد.
معتمدي آذر گفت: اميدواريم شهرداري تهران به صورت فعال و علمي بسترهاي مورد نياز را در اين زمينه فراهم سازد.وي با اشاره به موانع موجود در توسعه خدمات رساني الكترونيكي شهرداري تصريح كرد: بيشترين مشكل در اين زمينه، جمع آوري اطلاعات و ارائه آن بر روي صفحات نمايشي اينترنتي است كه شهرداري بايد به طور فعال خدمات مورد نياز شهروندان را روي شبكه و در دسترس آنان قرار دهد.
معتمدي در عين حال گفت: اگرچه برخي شهرداري هاي مناطق به طور خودجوش و سليقه اي يك سري اقدامات و كارهايي را انجام داده اند، ولي اين اقدامات از يك سيستم يكنواخت و يكپارچه كه شهرداري هاي مناطق بايد تابع آن باشند، برخوردار نيست.
رئيس كميته فناوري اطلاعات شوراي شهر تهران روند جمع آوري اطلاعات در شهرداري و آماده سازي و ارائه آن بر روي شبكه را نيز كند دانست و خاطرنشان كرد: اوايل سال جاري در گفت وگو با مسئولان اين حوزه در شهرداري، آنان اظهار داشتند كه تا پايان سال اين كار انجام خواهد شد؛ ولي هنوز انجام نشده است و برخي شهرداري ها مناطق نيز آنگونه كه شوراي شهر خواسته بود اين كار را انجام نداده اند.به گفته وي، در اين زمينه تنها بخش كوچكي از كار انجام شده است كه تأثير واقعي و مورد انتظار در امور شهرداري را ندارد.