اصرار ايرانيان بر حفظ ميراث كهن تاكيد بر عدالت طلبي است
اسفنديار رحيم مشايي در مراسم افتتاحيه دنياي ايران باستان، امپراتوري فراموش شده گفت: وظيفه ما آشنا كردن مردم جهان با حقيقت ايران است.
در اين مراسم، رحيم مشايي و جك استراو از نمايشگاه ديدن كردند. پس از آن محمدرضا كارگر، رئيس موزه ملي ايران، مك گرگور، رئيس موزه بريتانيا، محمد حسين عادلي سفير ايران در لندن، جك استراو و رحيم مشايي سخنراني كردند.
رئيس سازمان ميراث فرهنگي و گردشگري، برپايي چنين نمايشگاهي را وسيله اي براي ايجاد شناخت متقابل بين ملت ها دانست.
وي در بخشي از سخنان خود گفت: تاريخ، شخصيت يكپارچه اي است و با همه فراز و نشيب ها در طول زمان امروز، مسئوليت آن متوجه همه است. اگر سهم فرهنگ در روابط سياسي بيشتر شود، بيشتر به مصلحت واقعي مي رسند. معاون رئيس جمهور ايران، پذيرش اسلام از سوي ايرانيان را تنها براي بهره سير كمال بشري دانست: اصرار ملت ايران در حفظ زبان فارسي و پذيرش آموزه هاي دين اسلام، نشان دهنده تاكيد اين ملت براي عدالت طلبي و آگاهي، معنويت و عشق ورزي است.
او به عنوان نماينده دولت جديد ايران اعلام كرد: وظيفه ما آشنا كردن مردم تمام دنيا با حقيقت ايران است.در اين نمايشگاه، آثار دوران هخامنشي كه تمام وجوه زندگي را در اين دوره تاريخي بيان مي كند، ارائه شده اند؛ مجسمه هايي از هنر و فن آوري هنرمندان و صنعتگران آن دوره، ظروف سلطنتي معرف شكوه دربار هخامنشي، نمادهاي ارابه و راهداري، سيستم ايجاد وزن هاي استاندارد، تزئينات پارچه، تصاويري از مراسم مذهبي و در نهايت منشور كورش كه نماد پيشرفت تمدن و مردم سالاري ايرانيان در عهد باستان است.