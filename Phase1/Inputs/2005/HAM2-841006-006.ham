برداشت دوم
حمايت دولت از پسته كاران
هر ساله تاخير دولت در خريد محصول پسته باغداران، اين بخش را دچار مشكلات متعددي مي كند. تاخير در پرداخت حق الزحمه كارگران، انباشت محصولات در محل هاي نامناسب، نبود امكان مالي به منظور ازسرگيري فعاليت هاي باغداري مربوط به سال آينده و هجوم دلالان براي خريد ارزان پسته ها، برخي مشكلات ناشي از تاخير پرداخت نقدينگي به باغداران را تشكيل مي دهد.اين موضوع در كنار جوسازي هاي بين المللي درباره سلامت پسته هاي ايران مي تواند مخاطرات بخش صادرات پسته را مضاعف كند.خريد محصولات با قيمت تعيين شده توسط تعاوني هاي مربوطه، سيل محصولات باغي را به اين پايانه هاي خريد روانه مي كند، اما مشكل عمده، نبود تناسب بين قيمت بالاي خريد و نبود نقدينگي كافي به منظور خريد تمامي محصولات است.
همان طور كه عنوان شد، پيشنهاد قيمت بالاي خريد توسط تعاوني ها، باغداران بسياري را به خود جلب مي كند، اما به دليل ناكافي بودن اعتبار موردنياز، اغلب مسئولان تعاوني نمي توانند محصول پسته را با توجه به نرخ خريد تضميني اعلام شده از سوي دولت خريداري كنند.هم اكنون شركت هاي تعاوني به لحاظ مالي بايد مورد حمايت كامل دولت قرار گيرند تا درابتداي فصل خريد كه نقش تعيين كننده اي را در كنترل قيمت ها بر عهده مي گيرند بتوانند از پس خريد كامل محصولات پسته برآيند.لزوم اين حمايت از آنجا ضروري به نظر مي رسد كه ناتواني اين بخش در خريد محصول منجر به تضعيف باغداران و افزايش قدرت مانور دلالان خواهد شد.در هر حال سود حاصل از اين اتفاق به تمامي در اختيار دلالان قرار مي گيرد و در نهايت باغداران بيشترين زيان را در فصل برداشت محصول مي برند. در درازمدت چندان بعيد نيست كه اين رخداد تقريبا هر ساله باعث كاهش سطح زيركشت پسته در سال هاي آينده شود.