پرونده مسجد ارگ به دادسراي روحانيت ارجاع شد
گروه حوادث: پرونده حادثه آتش سوزي مسجد ارگ تهران كه بهمن ماه سال گذشته روي داد، از دادسراي امور جنايي به دادگاه ويژه روحانيت ارجاع داده مي شود.
شامگاه روز دوشنبه، 25 بهمن ماه سال گذشته هنگام برگزاري نماز مغرب و عشاء در مسجد ارگ تهران واقع در حوالي بازار بزرگ تهران، چادر يكي از زنان نمازگزار با بخاري برخورد كرد كه باعث آتش گرفتن بخاري و سرايت آتش به پرده برزنتي اي شد كه در قسمت زنان برپا شده بود.آتش به سرعت به قسمت  هاي ديگر مسجد سرايت كرد و دود تمام فضاي مسجد را فرا گرفت.نمازگزاران وحشت زده به سوي در خروجي مسجد فرار كردند، ازدحام جمعيت در راه پله ها و راه هاي خروجي باعث شد افراد زيادي به همراه چندين كودك، زيردست و پا ماندند و خفه شدند.همچنين تنگ بودن خروجي مسجد، باعث شد نمازگزاران نتوانند به سرعت از محل خارج شوند و در همين ازدحام دچار سوختگي شده و كشته يا زخمي شدند.
مصدومان به سرعت به بيمارستان هاي مختلفي كه در نزديكي مسجد بودند منتقل شدند، همچنين اجساد قربانيان حادثه را از داخل مسجد به بيرون آوردند.صبح روز بعد از حادثه، منابع آگاه شمار كشته شدگان را 59 نفر و تعداد مصدومان را در حدود 300 نفر گزارش كردند.
پس از گذشت چند روز از اين حادثه، كريمي راد سخنگوي قوه قضائيه اعلام كرد تحقيقات لازم از هيأت امناي مسجد به عمل خواهد آمد و علل اين حادثه و مقصران اصلي آن از سوي دادسراي جنايي استان تهران مورد بررسي قرار خواهد گرفت.به گزارش خبرنگار ما 5 شهريور ماه سال جاري از سوي دادسراي جنايي استان تهران اعلام شد، قرار است پرونده اين حادثه، به دليل اينكه تعدادي از اعضاي هيأت امناي مسجد ارگ روحاني هستند به دادگاه ويژه روحانيت فرستاده شود تا بررسي هاي لازم در مورد اين پرونده از سوي اين دادگاه صورت گيرد.