راپورت خبرنگار
برزخ نارنجي
پويا مهرآيين - بعد از مدت زيادي معطلي و تحمل سرما يا گرما، دود، صداي ناهنجار بوق، ويراژ موتوري ها و...، يك تاكسي از راه مي رسد. مسيرت را مي گويي و سوار مي شوي كه به قول معروف، بعد از آن همه سختي، اندكي بياسايي و اما ناگهان احساس مي كني كه به ته يك دره عجيب و غريب غيرمنتظره سقوط كرده اي. بعد از اينكه كمي فكر مي كني، به اين نتيجه مي رسي كه نه بابا(!)اين دره نيست، صندلي تاكسي است، فقط مدت نسبتا قابل توجهي(چيزي حدود 30-20 سال)از عمر آن گذشته و مرور ايام باعث شده كف آن قدري(!)فرو بنشيند و گود شود. اين نكته هم كه ميزان آسايش مسافر به دليل نحوه قرار گرفتن بدن در صندلي چندان دلخواه نباشد، زياد مهم نيست، چون قرار نيست كه مسافرت چندصدكيلومتري انجام شود؛ فقط چند خيابان آنطرف تر مسافر را به خير و راننده را به سلامت؛ خيلي طول بكشد با اين اوضاع ترافيك، بيشتر از يك ساعت نمي شود. بالاخره كمي هم بايد تحمل داشت تا بعضي از آقايان راننده، به زحمت تعمير و تعويض صندلي نيفتند.
تازه، اينكه چيزي نيست، بعضي وقت ها كه در فرورفتگي صندلي جلو بين زمين و هوا مانده اي، راننده روي ترمز مي كوبد و مسافر محترم ديگري در را باز مي كند و جاي خودش را به هر نحوي كه شده كنارت باز مي كند.
حالا هر دو شما مي مانيد كه چه كنيد. مثل اين است كه يك پايتان بالاي قله باشد و پاي ديگرتان ته دره. به هر ضرب و زوري كه شده بايد خودتان را به يك جايي بند كنيد كه مثلا وقتي راننده محترم با قدرت هرچه تمام تر روي ترمز مي كوبد، با سر مبارك به شيشه جلو و داشبورد و آينه و هزار و يك زلم زيمبوي آويزان به آينه برخورد نكنيد.در اين وضعيت مي توانيد دستتان را به صندلي راننده بگيريد(از پشت سر او)تا آسايش او هم مختل شود و تمركزش را در رانندگي از دست بدهد.
اما در حالت بعد كه به قول معروف آخر فاجعه است، صندلي مذكور علاوه بر ساير عيب هايي كه تا حالا ذكر كردم، شكسته هم هست؛ يعني اينكه شما به اين راحتي ها، نمي توانيد به جايي تكيه كنيد. وضعيت خيلي سختي است، نه؟ اينكه نه از چپ دستت به جايي بند باشد و نه از راست ونه بتواني از پشت به جايي تكيه كني، آنقدرها هم خنده دار نيست.
وقتي به راننده مي گويي: آقا، چرا صندلي ات را درست نمي كني؟ مي گويد: چقدر درستش كنم؟ هر روز مي شكند، تقصير مسافرهاي سنگين وزن است. صندلي، تحمل وزن آنها را ندارد. مي گويي: خب، اين صندلي براي تحمل وزن يك نفر ساخته شده و او باز مي گويد: نه آقا، اگر مسافرها سبك باشند، سه نفر هم كه بنشينند، اتفاقي نمي افتد و بعد هم بحث به دخل و خرج راننده مي كشد و تا آنجا پيش مي رود كه آنقدر از مشكلاتش مي گويد كه يادت مي رود كجا نشسته اي و در چه وضعيتي قرار داري.
وضعيت صندلي عقب خيلي از تاكسي ها هم بهتر از صندلي جلو نيست. معمولا وسط صندلي هاي عقب، فرو نشسته و طرفين آن بالا قرار دارد؛ در چنين وضعيتي، دو نفر مسافري كه در طرفين نشسته اند، مدام به وسط سر مي خورند و نفر وسطي هم بايد وزن و مزاحمت دست و پاي آنها را تحمل كند. هر چقدر هم كه آن دو نفر خودشان را كنار بكشند، سر جاي خودشان برمي گردند.
راستي هنگام معاينه تاكسي ها تا چه حد به وضعيت صندلي هاي آنها توجه مي شود؟ آيا وقتي قرار است مسافر با حداقل آسايش، سفر درون شهري اش را به انجام برساند، برخورداري از يك نشيمنگاه مناسب، اولين حق او نيست؟ آيا توجه كرده ايم كه آمار بسيار بالاي مشكلات ستون فقرات در كشور، علاوه بر انجام غيراصولي برخي كارها توسط افراد، به مسائلي از قبيل همين صندلي ها(چه تاكسي و چه اتوبوس)مربوط مي شود؟
حالا كه قرار است نسبت به معاينه خودروها نظارت و سختگيري بيشتري صورت گيرد، بهتر است با استفاده از كارشناسان خبره اي كه اطلاعات كافي در زمينه آناتومي بدن انسان و نحوه درست قرار گرفتن ستون فقرات هنگام نشستن، داشته باشند، زاويه و كيفيت صندلي ها هم به دقت مورد بررسي قرار گيرد تا شهروندان از اين نظر با دغدغه و مشكل روبه رو نباشند.
البته اگر قانون نشستن يك نفر روي صندلي جلو با نظارت دقيق محقق شود، بسياري از اين مشكلات رفع خواهد شد.
پيشنهاد مي كنم كه رانندگان محترم هم گاهي به جاي مسافر روي صندلي هاي ديگر خودرو خودشان بنشينند تا بفهمند ديگران در چه وضعيتي قرار مي گيرند. مسافري كه با تقبل هزينه اي زياد سوار تاكسي مي شود، انتظار دارد آسوده سفر كند. اين انتظار بي جايي است؟