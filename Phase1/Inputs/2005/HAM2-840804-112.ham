فرماندار پيشين بم:
خانه هاي زلزله زدگان بم نيمه تمام رها مي شود
فرماندار سابق بم با ابراز تاسف نسبت به روند بازسازي بم گفت: وام و كمك بلاعوض تخصيص يافته براي بازسازي منازل زلزله زدگان كافي نبوده و در آينده نزديك شاهد خواهيم بود كه خانه هاي مردم نيمه كاره رها مي شود.
علي محمد رفيع زاده در گفتگو با خبرنگار اجتماعي خبرگزاري مهر، ضمن اشاره به كندي روند بازسازي شهرستان بم، اظهار داشت: از 4000 واحد تجاري حدود 2000 واحد آن تاكنون احداث شده است و در اين بخش پيشرفت چنداني حاصل نشد.
وي اضافه كرد: از 25 هزار واحد مسكوني موجود در بم نيز تاكنون فقط يك هزار واحد آن ساخته شده است، اين در حالي است كه در روستاها پيشرفت كار 70 تا 80 درصد است.
فرماندار سابق بم، كمبود وام را از نقاط ضعف ساخت و ساز منازل زلزله زدگان عنوان و تصريح كرد: 10 ميليون تومان وام و 5/3 ميليون كمك بلاعوض براي احداث منازل اختصاص يافت، اين در حالي است كه با اين مقدار پول نمي توان يك بناي 100 متري را تكميل كرد.به گفته رفيع زاده، كمبود بودجه مردم را دلسرد كرده است، لذا پيشنهاد افزايش سقف وام به همراه اهرم تشويقي لازم را داده ايم تا ساخت و سازها از اين بلاتكليفي خارج شوند.وي در ادامه، كمبود سيمان و تعلل مشاوران در تهيه نقشه هاي ساختماني را از ديگر علل كندي روند بازسازي منازل زلزله زدگان عنوان كرد.رفيع زاده، همچنين با اشاره به اينكه پرداخت ماهيانه 30 هزار تومان به زنان سرپرست خانوار كمك قابل توجهي به اين افراد نيست، تصريح كرد: اين خانواده ها بايد با برنامه ريزي مناسب مورد حمايت قرار گيرند تا خودكفا شوند.