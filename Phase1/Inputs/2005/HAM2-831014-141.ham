ليگ برتر بسكتبال تهران
صباباتري پس از ده ماه باخت
گروه ورزشي _ شاكري: پيكار ديدني دو قطب بزرگ بسكتبال تهران، صنام و صباباتري با يك امتياز اختلاف به سود صنام به پايان رسيد. صبا باتري كه طي ده ماه نباخته بود سرانجام ديروز در سالن بسكتبال آزادي مغلوب رقيب جدي خود شد. تماشاگران زيادي براي ديدن اين بازي به ورزشگاه رفته بودند و همانطور كه پيش بيني كرده بوديم، بازي اين دو تيم بدون حاشيه يك بازي جاندار و زيبا از آب درآمد. در بين دو نيمه هم از آفاق بازيكن خوش اخلاق و ملي پوش صباباتري هم به عنوان بهترين بازيكن تجليل به عمل آمد. صنام در طول بازي در سه كوارتر برتري قابل توجهي بر حريف داشت، اما با رو به پايان رفتن بازي اين شاگردان شاهين طبع بودند كه رفته رفته با كاهش فاصله از روي پرتاب هاي سه امتيازي هراس از شكست را به اردوي حريف بردند. هرچند كه در پايان كوارتر چهارم برتري صنام تنها با يك امتياز ممكن شد و به اين شكل صباباتري بعد از ماه ها در يك پيكار نزديك تن به شكست 87 بر 86 داد.