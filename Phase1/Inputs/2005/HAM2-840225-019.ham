رابرت اسلوتزكي معمار، نقاش و نويسنده
علي خيابانيان - رابرت اسلوتزكي(robert slutzky)معمار، نقاش و نويسنده معاصر پس از 60 سال تجربه و تحقيق در زمينه هاي مختلف هنري، روز سه شنبه در شهر abington در سن 75 سالگي ديده از جهان فرو بست. هنرمندي كه در راستاي تحولات هنري قرن بيستم، با ارائه آثار مختلف و تاليفات خويش سعي داشت تا ارتباط معنايي و فرمال موجود در نقاشي و معماري را بازگو كند.
ارتباط بين رشته هاي هنري و تطابق الگوهايي كه ارائه مي شود نقش مهمي را در شكل گيري روند در قرن بيستم در عرصه هنر و بخصوص در ايجاد ايده هاي معمارانه ايفا مي كنند. مقايسه دوره هاي مختلف هنري با اتفاقاتي كه در مناطق مختلف جهان در فضاي معماري مي تواند شناختي عميق از آثار خلق شده ايجاد كند. به عنوان مثال در تحليل شخصيت معماري لوكوربوزيه(le corbusier)، تاثير گيري عميقي از دو نقاش معروف كوبيسم به نام هاي جان گريس(juan gris)و جورج براگ(george braque)در تابلو هايي كه باموضوع طبيعت بي جان كار شده اند و مخصوصا در استفاده خالص و مجرد از احجام افلاطوني، مشاهده مي كنيم.
رابرت اسلوتزكي در 27 نوامبر 1929 در بروكلين متولد شد. اولين مدرك هنري خويش را از مدرسه هنر كوپر يونيون(cooper union)در سال 1951 دريافت كرد و تحصيلات تكميلي خويش را در دانشكده هنر و معماري ياله(yale university)در شهر نيو هاون(new haven)زير نظر هنرمند بزرگ آلماني جوزف البرز1888-1976(josef albers)، ادامه داد. از همان سال هاي اوليه تحصيلات دانشگاهي مقالات و تاليفاتي در رابطه با رويكردهاي مختلف هنري و بخصوص نقاشي، در عرصه معماري انجام داد كه تاثيرات مهمي را در درك و شناخت ذهنيت معماران بخصوص در دوران مدرن داشت. هم اكنون در بسياري از دانشگاه هاي دنيا، آرا و نظريات وي ملاك اصلي در تحليل آثار معماري به شمار مي رود.
اسلوتزكي به عنوان يك معمارـ نقاش تبحر زيادي در استفاده از رنگ و سازماندهي فضاي معماري از خود نشان داده است؛ بخصوص در تركيب بندي هايي كه شامل مربعاتي با رنگ هاي روشن و شبكه ها و خطوطي كه بر اساس يك نظم هندسي طراحي شده اند، با يك معماري دو بعدي مواجهيم كه مي تواند مرزها را شكافته و فضايي سه بعدي را القا كند.
هيلتون كارمر(hilton karmer)منتقد آثار هنري با بررسي نمايشگاهي از آثار اسلوتزكي در نيويورك(1975)مي گويد: مجموعه اي از اشكال هندسي كه به صورت مجرد و بي هيچ واسطه اي در فضائي دو بعدي تعين يافته اند. تناسبات، ابعاد، غلظت، توناليته رنگ هاي استفاده شده و تحريكات حسي موجود در هر اثر بيانگر هماهنگي دقيق در اجزا ست.
رابرت اسلوتزكي با تاليفات و تدريس در دانشگاه هاي مختلف سعي داشت تا با بهره گيري از ايده ها و الگوهاي موجود در دنياي هنر و نقاشي تعاريف مهمتري را از نحوه تفكر و سازماندهي فضائي كه يك معمار انجام مي دهد مطرح ساخته و در نهايت به تعاملي گويا در اين زمينه دست يابد.
اسلوتزكي، در كتابي كه با همكاري كلين رو(colin rowe)به نام شفافيت transparency تاليف كرد، به ارتباط معماري و هنر مدرن اشاره كرده و شفافيت را به عنوان مفهومي مشترك در معماري و نقاشي، مورد بحث قرار مي دهد.
نگاهي منتقدانه به سبك بين المللي و مكعب هاي شيشه اي كه توسط فيليپ جانسون و ديگران ساخته شده اند؛ اين بناها براي ايشان نمايانگر فتوحاتي بسيار مهيج و در عين حال بي ثمر هستند! آنها عقيده دارند كه معماري مدرن لطافت و تيزبيني معماري دوران رنسانس، باروك و نئوكلاسيك را دارا نيست؛ البته نه به اين معني كه به گذشته بازگرديم و از آثار معماري دوره هاي قبل تقليد كنيم، مسئله مهم تحليل ديدگاه هاي موجود و ايده هاي مشابهي است كه در زمان هاي مختلف انجام گرفته و براي معماري معاصر نيز مناسب است.