نداشتن كلاه ايمني عامل اصلي مرگ موتور سواران است
گروه اجتماعي: براساس آمارهاي منتشره از سوي روابط عمومي سازمان پزشكي قانوني كشور، بيشترين علت فوت قربانيان تصادفات رانندگي با رقم 4/60 درصد از ناحيه «ضربه به سر» مي باشد.
براساس اين گزارش، آمارهاي اعلام شده هر چند كه ضرورت استفاده از كلاه ايمني را مورد تأكيد قرار مي دهد حكايت از خلأ قانوني مبني بر فروش اجباري كلاه همراه موتور، غيراستاندارد بودن و كمبود ضريب ايمني كلاه ها، گرانقيمت بودن آنها و در نهايت نهادينه نشدن فرهنگ رعايت نكات ايمني دارند، به طوري كه بسياري از موتورسواران به محض اين كه از زاويه ديد مأموران راهنمايي رانندگي خارج مي شوند كلاه هاي ايمني خود را از سربرمي دارند.
بنابر همين آمار علت مرگ 8/66 درصد دوچرخه سواران و 8/64 درصد موتورسواران در حوادث رانندگي نداشتن كلاه ايمني گزارش شده است.
به گزارش ايرنا، اعلام اين آمارها اين گمانه  را در اذهان عمومي به وجود مي آورد كه موتورسيكلت، به عنوان وسيله نقليه ارزان قيمت عامل مرگ و مير چند هزار نفر در سال است.سوءظن و نگاه بدبينانه به اين وسايل نقليه در حالي است كه كارشناسان اذعان مي دارند اين وسايل نقليه به شكل مطلق نمي تواند عامل مرگ و مير باشد بلكه رعايت نكردن نكات ايمني موجب شده كه جان افراد به خطر افتد.
براساس اين گزارش نبود قانوني مبني بر فروش اجباري كلاه به هنگام فروش موتورسيكلت و دوچرخه موجب مي شود، در قبال فروش روزانه 200 دستگاه موتورسيكلت در كشور تنها 20 تا 40 كلاه ايمني ويژه موتورسيكلت سواران به فروش برسد.يكي از فروشندگان موتورسيكلت و دوچرخه گفت: برخي از كلاه هاي ايمني داراي مشكلات كمبود ميدان ديد، نبود تناسب كلاه با فصول سال و كيفيت پايين شيشه كه اغلب از مواد بازيافتي تهيه شده است، مي باشد.
اكثر كلاه هاي گرانقيمت را قشر ثروتمند و ورزشكاران حرفه اي رشته هاي ورزشي موتورسيكلت و اتومبيل راني، دوچرخه سواران و قهرمانان اسكيت تهيه مي كنند و مابقي به هر دليلي كلاه ايمني نمي خرند و متأسفانه بانوان و كودكان سرنشين هم به دليل رعايت نكردن نكات ايمني، قرباني اين دسته از حوادث مي شوند.
مسأله استفاده كردن از كلاه ايمني براي وسايل نقليه اي چون موتورسيكلت، دوچرخه، اسكيت و اسكوتر به فرهنگ جامعه برمي گردد. اجراي قانون و مقررات راهنمايي و رانندگي و نكات ايمني در ساير كشورها حرف اول را مي زند و به فرد متخلف به ديد يك مجرم كه زندگي ديگران را به مخاطره انداخته است، نگاه مي شود.
اين در حالي است كه در كشور ما به دليل نهادينه نشدن فرهنگ رعايت نكات ايمني، تخلف جزو افتخارات برخي از رانندگان و موتورسيكلت سواران شده است.