مركز توسعه تجارت ايران در حال تهيه و ارسال
تأييديه عدم آلودگي طيور كشور به بيماري آنفلوآنزاي مرغي است
گروه اقتصادي: با فروكش كردن مباحث مطرح پيرامون شيوع بيماري وبا در كشورمان، اخيراً با گسترش آنفولانزاي مرغي در سطح جهان اين بحث صادرات برخي فرآورده هاي طيور كشورمان را نيز در برگرفته و امارات متحده عربي مقادير زيادي از تخم مرغ هاي صادراتي ايران را در نقطه بازرسي مرزي(رأس الخيمه)به بهانه مبارزه با آنفلوآنزاي مرغي توقيف نموده است. گرچه برخي اين اقدام را سياسي و به تلافي جلوگيري ايران از ورود كالاها با برچسب الخليج به كشورمان مي دانند از سوي ديگر با وجود گذشت چندين ماه هنوز خسارت صادركنندگان ميوه و تره بار به دليل مباحث مطرح پيرامون وبا پرداخت نشده است؟
با مهدي غضنفري رئيس كل سازمان توسعه تجارت ايران پيرامون اقدامات انجام شده براي رفع موانع صادرات فرآورده هاي طيور كشور و چگونگي پرداخت خسارت صادركنندگان ميوه و تره بار گفت و گو كرده ايم.
***
* اخيراً برخي كشورها به استناد شيوع آنفلوآنزاي مرغي موانعي را در جهت صادرات مرغ و تخم مرغ كشورمان ايجاد كرده اند چه اقدامي براي رفع اين موانع صورت گرفته است؟
- در اين خصوص نيز مانند آنچه در زمينه وبا انجام شد با استعلام از مراكز بهداشتي كشورمان به طور رسمي در زمينه وضعيت آلودگي يا بهداشتي بودن كالاي موردنظر كه اكنون در رابطه با طيور، بحث آنفلوآنزا مطرح مي باشد، اعلام نظر و موضع گيري خواهد شد. بلافاصله بعد از اعلام نظر رسمي مراجع ذي ربط كه اكنون در زمينه آنفلوآنزا نيز هيچ گونه آلودگي در طيور كشور مشاهده نشده، موضوع عدم آلودگي طيور كشورمان را طي نامه اي رسمي به اتاق هاي بازرگاني، رايزن هاي بازرگاني و ساير مراكز كه بايد در جريان اين امر قرار گيرند، كتباً اعلام نموده و اطمينان لازم در زمينه عدم آلودگي طيور كشورمان به بيماري مذكور را ايجاد مي  كنيم تا دليلي براي جلوگيري از ورود محصولات صادراتي كشورمان به بازارهاي هدف وجود نداشته باشد. گرچه ممكن است برخي كشورها در اين زمينه پيش دستي نموده و قبل از دريافت چنين نامه اي صدور برخي محصولات كشورمان را متوقف كرده باشند كه بلافاصله با اعزام نمايندگاني به اين كشورها با فراخواندن سفير يا رايزن آن ها مراتب به اين كشورها توضيح داده شده و از آنها خواسته مي شود تا از انجام قرنطينه هاي اضافي يا توقف صدور كالاهاي كشورمان خودداري كنند. تاكنون موردي از آلودگي طيور كشورمان به آنفولانزاي مرغي گزارش نشده و در حال تهيه نامه اي براي اعلام رسمي پاك بودن طيور ايران از اين بيماري هستيم تا واردكنندگان ساير كشورها در اين زمينه نگراني نداشته باشند. اگر برخي از كشورها رأساً واردات فرآورده هاي طيور از كشورمان را متوقف كنند از طريق مذاكره اختصاصي با آنها و ارائه شواهد و مدارك لازم يا اعزام نمايندگان به اين كشورها و ارائه مدارك و آزمايشات لازم از آنها مي خواهيم تا در تصميم خود تجديدنظر كنند و اين مراحل كاري است كه به طور متداول با مطرح شدن بيماري و ممانعت برخي كشورها از ورود كالاهاي كشورمان انجام مي شده تا اين موانع برطرف شود. همچنين بايد از بزرگنمايي بيش از حد موضوع در رسانه هاي جمعي همانند آنچه در مورد وبا اتفاق افتاد، خودداري شود.
* اقدام امارات متحده عربي مبني بر ممانعت از ورود تخم مرغ هاي ايراني در نقطه بازرسي مرزي ناشي از چه مسايلي بوده است؟
- درخواست دريافت گزارش در مورد آنفلوآنزاي مرغي را از مقامات رسمي كشورمان نموده ايم تا براساس آن در اين زمينه وارد عمل شويم. گرچه هرگاه توقف صادرات يا واردات كالايي صورت مي گيرد معمولاً يك مشكل فني در اين زمينه دخيل بوده اما گاهي اوقات ديده شده اين مشكل فني بهانه اي براي نوعي مقابله به مثل بوده است. اميدواريم در اين خصوص نيز تنها موضوع مطرح بحث فني باشد و براين اساس قبل از هر پيشداوري ديگري، اين اقدام امارات را بحثي فني مي بينيم و سعي مي كنيم با ارائه مدارك و مستندات لازم به شكل فني با آن برخورد كنيم. اما اگر تشخيص دهيم كه به جز مباحث فني برخي مسايل سياسي نيز در اين زمينه دخيل بوده است تلاش مي كنيم با بهره گيري از راهكارهاي سياسي مرسوم مانند مذاكره نسبت به حل مشكل اقدام كنيم. تاكنون و براساس اعلام وزير بهداشت كشورمان مشكلي از نظر آلودگي طيور ايراني به آنفلوآنزاي مرغي وجود ندارد گرچه حتي در صورت وجود آنفلوآنزا در مرغ نيز با پخته شدن آن از بين مي رود و قدرت سرايت ندارد.
* پرداخت خسارت به صادركنندگان ميوه و تره بار در چه مرحله اي است؟
هنوز آخرين گزارش در زمينه چگونگي تعيين و پرداخت اين خسارت را ندارم چرا كه اين موضوع بايد در وزارت جهاد كشاورزي دنبال و براساس آن گزارشي تهيه مي شد كه مبتني بر اين گزارش تصميماتي اتخاذ مي گرديد. هنوز گزارش نهايي اين وزارتخانه در زمينه ميزان و چگونگي پرداخت خسارت به صادركنندگان ميوه و تره بار آماده نشده تا تصميماتي در اين زمينه اتخاذ شود.
* آيا ميزان خسارت صادركنندگان ميوه و تره بار و نحوه جبران اين خسارت مشخص شده است؟
- پرداخت خسارت به صادركنندگان ميوه و تره بار فعلاً در نقطه تعيين خسارت متوقف مانده است و اكنون كار در اين مرحله در حال انجام است گرچه تصميم جديدي مبني بر لغو تصميمات قبلي در زمينه پرداخت خسارت به صادركنندگان سبزي، ميوه و تره بار اتخاذ نشده است و اگر قبلاً اعلام شده كه به صادركنندگان ميوه و سبزي خسارات ناشي از ضايع شدن محصولات آنها در بازارهاي هدف به دليل اخبار منتشر شده پيرامون شيوع بيماري وبا در كشورمان، پرداخت خواهد شد، اكنون نيز تصميم متضادي با تصميمات اتخاذشده قبلي گرفته نشده و همه منتظر هستند تا گزارش هيأت تخصصي اعزام شده به بازارهاي هدف صادرات ميوه و تره بار كشورمان ارائه شود و در ادامه پس از برآورد خسارت وارده به صادركنندگان راهكار اجرايي لازم براي چگونگي و نحوه پرداخت خسارات مذكور تعيين شود. موضوع پرداخت خسارت به صادركنندگان ميوه و تره بار اكنون در مرحله تعيين خسارت است.