موج نگراني از آنفلوآنزاي پرندگان در خليج فارس بالا گرفت
گروه اجتماعي: در پي  كشف  دو مورد آنفلوآنزاي  مرغي  در ميان  مرغان  و طيور كويت ، موجي از نگراني  مردم  اين  كشور و ساير كشورهاي حاشيه خليج فارس و خاورميانه را فرا گرفته است .
با وجود تأكيد مقام هاي  كويت  مبني  بر سالم  بودن  گوشت  مرغ هاي  عرضه  شده در بازار، اما مردم  اين  كشور از خريدن  تخم  مرغ  و گوشت  آن خودداري  مي كنند و قيمت  گوشت  قرمز و ماهي  به  دليل  بالا رفتن  تقاضا افزايش  يافته است .
مقام هاي  كويتي  براي  كاهش  نگراني  مردم  از احتمال شيوع  بيماري  آنفلوآنزاي مرغي  در اين  كشور طي  اظهاراتي  تأكيد كردند كه  وزارتخانه هاي  بهداشت ، بازرگاني  و موسسه  كشاورزي  و ماهيگيري  كنترل  دقيقي  بر روي  مرغان  و طيور اين  كشور براي  اطمينان  از مبتلا نبودن  آنها به  ويروس  آنفلوآنزاي  مرغي اعمال  مي كنند.
عبدالله  الطويل  وزير بازرگاني  كويت  دستور تشكيل  كميته اي  براي  كنترل دقيق  گوشت  مرغ هاي  عرضه  شده  در فروشگاههاي  اين  كشور و انجام  آزمايشاتي  برروي  نمونه هايي  از آنها براي  اطمينان  از سلامت ، صادر كرده است .
وزارت  بهداشت  كويت  با صدور بيانيه اي  با تأكيد بر بحراني  نبودن  اوضاع در پي  كشف  دو مورد آنفلوآنزاي  مرغي  در كشور به  مردم  كويت  اطمينان  داد كه دو مورد كشف  شده  از خارج  وارد كويت  شده  و در نتيجه  اقدامات  پيشگيرانه شديد موسسه هاي  مربوطه  كويتي  كشف  شد.
فريده  الملا معاون  رئيس  موسسه  كشاورزي  و ثروتهاي  حيواني  كويت  در مصاحبه اي  به  مردم  كشورش  اطمينان  داد كه  آزمايشگاههاي  اين  موسسه  در هرساعت  بيش  از 150 عدد از مرغان  يا طيور مشكوك  اين  كشور را براي  اطمينان  از مبتلا نبودن  آنها به  آنفلوآنزاي  مرغي ، آزمايش  مي كند.
كميته  بهداشت  و امور اجتماعي  مجلس  امت (پارلمان )كويت  نيز براي  بررسي وضعيت  ناشي  از كشف  دو مورد آنفلوآنزاي  مرغي  در اين  كشور و اقدامات پيشگيرانه  اتخاذ شده  در اين  خصوص  فردا شنبه  با حضور رئيس  شوراي  اداره  و مدير عامل  موسسه  كشاورزي  و ماهيگيري  اين  كشور تشكيل  جلسه  خواهد داد.
از سوي ديگر معاون  وزارت  بهداشت  عربستان  سعودي  ورود ويروس  آنفلوآنزاي  مرغي  به  اين كشور را به  شدت  تكذيب  كرد.
يعقوب  المزروع  معاون  امور پيشگيري  اين  وزارتخانه  روز جمعه  گفت : پيام هاي  كوتاهي  كه  بر روي  تلفن هاي  همراه  درخصوص  انتشار اين  بيماري  در عربستان  منتشر شده، صحت  ندارد.
پس  از اعلام  خبر ثبت  دو مورد آنفلوآنزاي  مرغي  در كويت  پيام هاي  كوتاهي  برروي  تلفن هاي  همراه  در عربستان  ثبت  شد كه  در آن از شهروندان  خواسته  شده بود از مصرف  گوشت  مرغ  به  دليل  شيوع  آنفلوآنزاي  مرغي  خودداري  كنند.
اين  پيام  همچنين  از اتباع  سعودي  خواست  قبل  از مصرف  گوشت  مرغ  با استفاده از ضد ويروس  آنرا در آب بجوشانند.
معاون  وزارت  بهداشت  عربستان  گفت : چنانچه  اين  بيماري  در كشور به  ثبت برسد بلافاصله  به  شهروندان  اطلاع  داده  مي شود و دولت  مسئله  به  اين  مهمي را هرگز مخفي  نخواهد كرد.
همچنين روزنامه  چاينا ديلي  چاپ  پكن  روزجمعه  نوشت  كه  مناطق  فو شين  و جين جو در استان  ليائو نينگ  واقع  درشمال  شرق  چين  كانون هاي  جديد شيوع  آنفلوآنزاي  مرغي  هستند.
اين  روزنامه  انگليسي زبان  چين ، اعلام  كرد كه  تاكنون  بيش  از يكهزار و 100مرغ  در اين  دو منطقه  از بين  برده  شده  است .
مقام هاي  دست  اندركار تا شعاع  سه كيلومتري  منطقه  را براي  جلوگيري  از شيوع بيشتر اين  بيماري  قرنطينه  كرده  اند.
بنابر گزارش ديگري وزارتخانه هاي  بهداشت  و كشاورزي  كره  شمالي  در حال  اتخاذ تدابير گسترده اي  براي  پيشگيري  از شيوع  بيماري  آنفلوآنزاي  مرغي  در اين  كشور هستند.به گزارش  روز جمعه  تلويزيون  مركزي  كره  شمالي ، اين  تدابير بويژه  در مناطق مرزي  اين  كشور با چين  كه  آلوده  به  آنفلوآنزاي  مرغي  است ، اتخاذ شده  است .