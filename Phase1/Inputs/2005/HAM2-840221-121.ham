حضرت آيت الله خامنه اي:
نبايد اثري از امتياز بخشي به افراد خاص در فعاليت هاي مديران وجود داشته باشد
فارس: رهبر معظم انقلاب اسلامي عصر دوشنبه در ديدار با مسئولان، مديران و دست اندركاران سازمانهاي مختلف استان كرمان، اين استان را با توجه به نيروي انساني بسيار مستعد و منابع طبيعي فراوان، آماده پيشرفت و توسعه خواندند و افزودند: مشكلات موجود در مناطق مختلف استان قابل قبول نيست و بايد با تلاش مؤمنانه و صبورانه مسئولان كشوري و استاني و مردم حل شود.
به گزارش خبرگزاري فارس حضرت آيت ا... خامنه اي با اشاره به تصميمات يك شنبه شب هيات دولت براي جبران خسارات خشكسالي در مناطق مختلف كشور افزودند: استاندار فعال و همه مديران استان بايد تصميمات اتخاذ شده براي بهبود وضع كرمان را تا نتيجه نهايي پيگيري كنند.
ايشان مديريت اسلامي را مديريتي عادلانه و دلسوزانه خواندند و خاطرنشان كردند: تلاش بي وقفه براي حل مشكلات مردم و رفتار مهربانانه با مراجعه كنندگان، به عنوان عمل صالح در پيشگاه خداوند داراي اجر و پاداش است.
حضرت آيت ا... خامنه اي با اشاره به تاثيرپذيري كاركنان دستگاهها از رفتار مديران، به مسئولان رده هاي مختلف دستگاهها در سراسر كشور توصيه كردند: به گونه اي رفتار كنيد كه اثري از تبعيض و زياده خواهي و امتياز بخشي به افراد خاص در فعاليتهايتان وجود نداشته باشد.
ايشان ايران را كشوري حقيقتاً الهي برشمردند و با اشاره به بالاتر بودن متوسط هوش ايراني از متوسط جهاني افزودند: منابع بي پايان خدادادي، نيروي انساني برخوردار از عقل و احساس و عاطفه و نسل جوان پرشور، آينده اين كشور را كاملا روشن كرده است كه تحقق آن نيازمند برنامه ريزي، كار و تلاش و دانايي و همبستگي است.در ابتداي اين ديدار، كريمي استاندار كرمان در گزارشي اعلام كرد: افزايش سطح معيشت و رفاه مردم، تكميل زير ساختها، اهميت دادن به طرحهايي كه در زندگي عموم مردم مؤثر است، مديريت صحيح منابع آب، توسعه صنايع تبديلي بخش كشاورزي و مقاوم سازي ساختمانها از اولويتهاي حركت توسعه استان است.
رهبر معظم انقلاب اسلامي در پايان سفر 9 روزه به استان كرمان، دوشنبه شب به تهران بازگشتند.
دفتر رهبر انقلاب از استقبال كم نظير مردم استان كرمان از حضرت آيت الله خامنه اي تشكر كرد
دفتر مقام معظم رهبري با انتشار اطلاعيه اي از استقبال كم نظير مردم استان كرمان از حضرت آيت الله خامنه اي تجليل و تشكر كرد.
متن اين بيانيه به اين شرح است:
«بسم الله الرحمن الرحيم
كرمان، ديار كريمان با مردم مومن با فرهنگ و صبور خويش در استقبال حقيقتاً وصف ناپذير از رهبر معظم انقلاب، تاريخ كهن آن ديار را شكوه و جلال ديگري بخشيد، استقبال پر طراوت و فراموش ناشدني مردم كرمان از حضرت آيت الله العظمي خامنه اي كه در شهرهاي زرند، بم، جيرفت و رفسنجان و همچنين در ديدارهاي صميمانه ايشان با فرهنگيان و معلمان، نخبگان، دانشجويان، استادان،  روحانيان، كارگران، خانواده معظم شهدا و ديگر قشرهاي مردم استان استمرار يافت، پيوند عميق مردم و رهبري را به عنوان رمز و راز سرفرازي و پايداري سرزمين ايران متجلي ساخت.
احساسات پرشور و عواطف محبت آميز و بي دريغ مردم استان كرمان نسبت به رهبر معظم انقلاب همچنين نشان داد كه ملت شريف و آگاه ايران، همچنان بيدار و پرشور و پراستقامت اهداف سعادت بخش مادي و معنوي خود را در متن اسلام عزيز و انقلاب كبير اسلامي پيگيري مي نمايد.
دفتر مقام معظم رهبري با تكريم و احترام عميق نسبت به آحاد مردم فهيم و با فرهنگ استان كرمان اميدوار است با تلاش بيشتر و بي وقفه مسئولان كشوري و استاني روند حل مشكلات اين منطقه شتاب گيرد و تصميماتي كه در پرتو سفر رهبر معظم انقلاب به اين استان اتخاذ شده و مي شود در مدت زماني معقول و مناسب جامع عمل بپوشد.
دفتر مقام معظم رهبري همچنين از روحانيان آگاه شخصيت هاي برجسته علمي و فرهنگي، وزيران و مسئولان دستگاه هاي كشوري كه در اين سفر حضرت آيت الله العظمي خامنه اي را همراهي كردند، نمايندگان محترم استان كرمان در مجلس، نماينده ولي فقيه و امام جمعه كرمان و استاندار فعال كرمان تشكر و قدرداني مي نمايد.»