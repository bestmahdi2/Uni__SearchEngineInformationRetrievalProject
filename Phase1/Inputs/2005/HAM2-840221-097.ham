جلال طالباني:
افراطيون عربستاني به شورشيان عراقي كمك مي كنند
8 سرباز آمريكايي و 9 عراقي در انفجارها و درگيري هاي عراق كشته شدند
جلال طالباني گفت: شورش ها و ناآرامي هاي دو ساله در عراق كه از سوي ابومصعب الزرقاوي عامل القاعده هدايت شده است، از سوي حاميان اين گروه در كشورهاي خارجي و يك گروه ديگر در عربستان پشتيباني مي شود.
به گزارش خبرگزاري رويتر، رئيس جمهور عراق، در گفت وگو با اين خبرگزاري اظهار داشت، به اعتقاد وي به رغم حمايت هايي كه از زرقاوي مي شود، وي ضعيف و منزوي شده و هيچ ترسي نيز از جنگ داخلي در عراق وجود ندارد.
طالباني با اشاره به گروه هاي شبه نظامي در عراق افزود: آنها از القاعده و ديگر تامين كنندگان مالي در ميان ساير سازمان هاي افراطي از وهابيون افراطي گرفته تا كشورهاي ديگر كه من از آنها اسمي  نمي برم، تامين مي شوند.
اعتراض مردم كربلا
به حضور نيروهاي آمريكايي
مردم كربلا با برپايي تظاهراتي، از نخست وزير عراق خواستند تا تدابير خاصي را درخصوص بحران ايجاد شده ناشي از فساد مقامات اين شهر و نيز تعيين جدول زماني براي خروج نيروهاي آمريكايي از عراق در نظر بگيرد.
به گزارش روزنامه دارالخليج - چاپ امارات متحده عربي - در اين تظاهرات كه با سازماندهي استاندار كربلا صورت گرفت، حدود 2000 تن شركت داشتند.
تظاهر كنندگان هم چنين با سردادن شعارهايي، نسبت به كم شدن مقدار آرد گندم كه هر چهار ماه يكبار از طريق كوپن در اختيار آنها قرار مي گرفت، اعتراض كردند.
تقدير دفتر آيت الله سيستاني
از تيپ گرگ ها
دفتر آيت الله سيستاني در بيانيه اي از عملكرد تيپ معروف به گرگ ها در برقراري امنيت در عراق تقدير كرد.روزنامه الدستور نوشت: دفتر آيت الله سيستاني در اين بيانيه عراق را امانتي بزرگ در دست تيپ گرگ ها دانسته است.تيپ گرگ ها در عمليات پاكسازي شهرهاي موصل، مدائن و مناطق آ شوب زده بغداد از وجود تروريست ها موفقيت هاي قابل توجهي داشته است.اين تيپ به وزارت كشور عراق وابسته است.
در تداوم انفجارهاي مهيب در بغداد، ديروز نيز براثر انفجار يك خودرو بمب گذاري شده در اين شهر دست كم 8 عراقي كشته و 15 تن ديگر زخمي شدند.
همچنين ارتش آمريكا طي اطلاعيه اي به تداوم نبرد در بيابان هاي دورافتاده اطراف شهر مرزي قائم اشاره كرد و افزود: در اين عمليات، تاكنون 3 تفنگدار آمريكايي و 100 شبه نظامي كشته شده اند. اين حمله به منظور هدف قراردادن ياران ابومصعب زرقاوي، رهبر شبكه القاعده در عراق، صورت گرفته است.
در اين حملات، ارتش آمريكا از هليكوپترهاي هوايي جنگي بهره گرفته است.
در شهر حديثه نيز نيروهاي شبه نظامي با استفاده از بيماران بيمارستان اين شهر به عنوان سپر انساني به مدت 4 ساعت با نيروهاي آمريكايي به تبادل آتش پرداختند كه طي آن چهار سرباز آمريكايي كشته شدند. در فلوجه نيز يك سرباز آمريكايي براثر انفجار بمب به قتل رسيد.
در شهر بيجي نيز بر اثر انفجار يك بمب دست ساز، يك سرباز عراقي كشته و چهار غيرنظامي زخمي شدند.