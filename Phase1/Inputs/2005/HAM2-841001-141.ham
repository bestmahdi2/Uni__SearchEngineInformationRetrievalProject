معاون حمل و نقل و ترافيك شهرداري تهران:
تونل رسالت به سيستم هوشمند مجهز مي شود
جهت حركت مديريت شهري در حوزه حمل و نقل و ترافيك، تبديل تهران به شهري هوشمند با استفاده از فن آوري روز دنيا و با طراحي و اجراي سيستم هاي هوشمند حمل و نقل و ترافيك(its)است.
معاون حمل و نقل و ترافيك شهرداري تهران با اعلام اين مطلب در مراسم معارفه مديرعامل جديد شركت كنترل ترافيك افزود: به اين منظور تجهيز تونل رسالت به سيستم هاي هوشمند به عنوان «نخستين تونل هوشمند كشور» در دستور كار مشترك معاونت فني و عمراني و معاونت حمل و نقل و ترافيك شهرداري تهران قرار دارد.
به گزارش روابط عمومي معاونت حمل و نقل و ترافيك شهرداري تهران، مهندس مهرداد تقي زاده از ايجاد ظرفيت  جديد در معابر شهري به عنوان كاري پرهزينه نام برد و گفت: تنها 49 كيلومتر يعني حدود 7 درصد از مساحت 720 كيلومتري تهران به شبكه معابر اختصاص دارد. معاون شهردار تهران ميانگين معابر شهري در شهرهاي جهان را از 14 تا 24 درصد اعلام و تصريح كرد: براي رسيدن به استاندارد جهاني و شرايط مناسب بايد سه برابر شبكه معابر فعلي بزرگراه و خيابان داشته باشيم.
به موجب اين گزارش در اين مراسم مهندس حجت الله بهروز رسماً به عنوان مديرعامل جديد شركت كنترل ترافيك معرفي شد و از مهندس كامران رحيم اف مديرعامل سابق آن شركت قدرداني به عمل آمد.