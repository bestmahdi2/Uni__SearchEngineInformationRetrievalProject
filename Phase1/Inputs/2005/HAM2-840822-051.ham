بازپرسي حادثه خيابان دلگشا برگزار شد
گروه حوادث: روز گذشته اولين جلسه بازپرسي متهم حادثه دلگشا در دادسراي امور جنايي تهران زير نظر بازپرس هنرمند برگزار شد.
به گزارش خبرنگار ما، ساعت 9 و 10 دقيقه روز گذشته محسن متهم پرونده حادثه دلگشا همراه يك سرباز و سربازي كه رانندگي خودرو پليس را در روز حادثه برعهده داشت، وارد دادسراي امور جنايي تهران شد. وكلاي سيد مصطفي كه در اين حادثه با شليك پنج گلوله جان سپرده بود نيز به همراه متهم كه از بازپرسي ناجا به دادسرا انتقال يافته بود، وارد راهروي دادسراي امور جنايي تهران شدند.
بازپرس هنرمند به خبرنگار ما گفت: «جلسه رسيدگي بر روي اين پرونده محرمانه بوده و به صورت غيرعلني برگزار خواهد شد.»
بازپرس مذكور در ادامه گفت: «هنوز نظريه پزشكي قانوني و نظريه كارشناسان اسلحه شناسي را كه تحقيقات خود را بر روي اين پرونده انجام داده اند مطالعه نكرده ام.»
متهم در پاسخ به خبرنگار ما تنها گفت: «بدون حضور وكيلم حرفي نخواهم زد» اما با آغاز جلسه دادرسي وكيل متهم در دادسرا حاضر نشد.
خاله سيد مصطفي كه نماينده خانواده مقتول در دادسرا بود به خبرنگار ما گفت: «سردار طلايي فرمانده نيروي انتظامي تهران بزرگ در زمان حضورشان در منزل مقتول به والدين سيد مصطفي گفتند: وقتي خبر وقوع اين حادثه را شنيدم به شدت متأثر شدم و حتم داشته باشيد رسيدگي به پرونده با عدالت پيش خواهد رفت. «سردار طلايي به همراه رئيس كلانتري 132 در شب 21 ماه رمضان به خانواده داغدار سيد مصطفي تسليت گفت و مسئولين ناجا در مراسم خاكسپاري و مراسم ختم سيد مصطفي حضور داشتند و اين خود نشانه متأثر بودن آنان از مرگ عزيزمان بود. حال چگونه است كه جرايد عنوان كرده اند سيد مصطفي يك شرور بود كه توسط پليس طي يك عمليات تعقيب و گريز كشته شده است. باور اين مطلب سخت است كه مسئولين ناجا در مراسم ختم يك شرور كه توسط مأمور آنان كشته شده است حضور يابند و تاج گل بفرستند». خاله سيد مصطفي در پاسخ به سؤال خبرنگار ما مبني بر اينكه آيا سيد مصطفي قبل از مرگش داراي سابقه كيفري بوده يا خير گفت:« خير، ولي يك ماه قبل از وقوع اين حادثه سيد مصطفي به قصد آشتي دادن شوهر خواهرش با يكي از اقوامشان به خانه خواهرش رفته بود كه موجب درگيري خانوادگي شد. اين دعوا به كلانتري 132 كه متهم نيز از افسران آن كلانتري است كشيده شد و سيد مصطفي دو روز در حبس بود و اين تنها حضور سيد مصطفي در مراكز انتظامي در طول 22 سال زندگي اش بود».
وي افزود: «در بازسازي صحنه اجازه كافي به شاهدان داده نشد تا مشاهدات خود را بيان كنند و حضور نداشتن بازپرس پرونده نيز براي ما جاي تعجب داشت.»
خاله مقتول در مورد اينكه چرا سيد مصطفي به دستور اوليه پليس براي متوقف شدن خودرواش توجه نكرده است گفت: «گويا سيد مصطفي در ابتدا خودرو را متوقف كرده بود ولي برخورد خشن متهم باعث درگيري آنان شده و در نهايت سيد مصطفي بار ديگر سوار خودرو شده و گريخته بود كه بعد از يك تعقيب و گريز در نهايت مقابل مدرسه باهنر سيد مصطفي متوقف شده و متهم كه مي توانست او را بازداشت كند با شليك پنج گلوله او را به شدت مجروح كرد».
به گفته شاهدان بدن نيمه جان سيد مصطفي 20 دقيقه بر روي زمين افتاده بود و متهم به دنبال جك در داخل خودروي سيد مصطفي مي گشت تا طبق گفته خودش بعد از پنچري گرفتن خودرو، مجروح را با خودروي خودش به بيمارستان ببرد.
وي ادامه داد: «در ابتدا سيد مصطفي را به زايشگاه مردم انتقال داده بودند ولي آنجا امكانات لازم وجود نداشت، سپس او را به بيمارستان ناجا رساندند. والدين سيد مصطفي او را زنده در بيمارستان ديده بودند و حتي صدايش را كه بلند درخواست آب مي كرد شنيده بودند ولي دير رسيدن سيد مصطفي تلاشهاي پزشكي براي نجات جان خواهرزاده ام را بي ثمر كرد. سيد مصطفي 3 ساعت بعد از مجروحيت به بيمارستان ناجا برده شده بود و اين مدت زمان باعث وخيم تر شدن وضعيت جسمي اش شده بود كه منجر به مرگش شد.
اين زن كه به شدت از مرگ خواهرزاده اش ناراحت بود گفت:« علت آغاز عمليات تعقيب و گريز پليسي كه در نهايت به مرگ سيد مصطفي ختم شده بود طبق گفته متهم اعلام مركز فوريتهاي پليسي در مورد روزه خواري چند نفر داخل يك خودرو بود كه اكنون ثابت شده است در آن زمان سيد مصطفي تنها در خودرو حضور داشت و اثري از روزه خواري وي نيز به دست نيامده است.»
در جلسه ديروز اولين بازجوئيها توسط بازپرس هنرمند از متهم صورت گرفت و ادامه تحقيقات به جلسه امروز موكول شد.