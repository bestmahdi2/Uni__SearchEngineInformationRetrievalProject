معاون شهرسازي شهرداري تهران:
آمار دقيقي درمورد پيش سندهاي صادرشده نداريم
خبرگزاري فارس: معاون شهرسازي شهرداري تهران درخصوص تعداد پيش سندهاي صادرشده ازسوي شهرداري تهران، از 14 شهريور 83 تا ارديبهشت ماه سال جاري، گفت: هنوز آمار منسجمي در خصوص تعداد پيش سند ساختمان هاي در دست ساخت در اختيار نداريم.
غلامحسين پردلي با تأكيد بر وجود آمار پيش سندهاي صادرشده در هريك از مناطق شهرداري تهران درخصوص علت فقدان آمار مجموع پيش سندهاي صادرشده، گفت: با  توجه به اينكه بخشهاي مربوطه كار خود را انجام مي دادند، لزومي به پيگيري آمار وجود نداشت. وي در عين حال، پاسخگويي به سؤالاتي درباره ميزان استقبال شهروندان و نحوه همكاري دفترخانه ها و بنگاه هاي معاملاتي براي اجراي اين طرح و مشكلات آن را منوط به جمع آوري آمار كرد.
طرح برگه پيش سند براي ساختمان هاي در حال ساخت به عنوان سندي معتبر براي معاملات املاك، جهت پيش گيري از سوء استفاده و افزايش امنيت خريداران سال گذشته از سوي شهرداري تهران مطرح شد. اين برگه ها با هماهنگي دادستاني تهران تهيه شده و همانند اوراق بهادار عمل كرده و داراي باركد و شماره سريال هستند.
كليه مالكين يا وكلاي قانوني آنها، درصورتي كه قصد پيش فروش واحدهاي مسكوني يا غيرمسكوني در حال ساخت را داشته باشند، بايد با مراجعه به شهرداري منطقه و ارائه درخواست كتبي و ارائه تعهدنامه رسمي نسبت به اخذ برگه پيش سند اقدام نمايند. با گذشت بيش از 8 ماه از زمان آغاز صدور پيش سند هنوز اطلاعات منسجمي در اين زمينه وجود ندارد.