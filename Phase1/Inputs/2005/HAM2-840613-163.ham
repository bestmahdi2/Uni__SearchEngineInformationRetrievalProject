ديدگاه
پهلوان پنبه
سهند صادقي بهمني
«روشنفكري ديني» مفهومي است متناقض. اين گفته را مي توان تنها مدعا و انتقادي دانست كه از سوي برخي منتقدان روشنفكري ديني، به صاحبان آن وارد شده است. در نظر اينان يك روشنفكر يا بايد ديني ديني باشد يا هيچ مناسبتي با دين نداشته باشد. اين سوءتفاهم مبناي يك مغالطه قرار مي گيرد و آن خط بطلان كشيدن بر كل پروژه «روشنفكري ديني» است. منشاء اين مغالطه را بايد در شيوه هاي بازي با الفاظ و كلمات جستجو كرد. گاهي اوقات شخص با ادعاي قوي متكلمي برخورد مي كند كه قدرت نقد آن را ندارد از اين رو يك گفته يا عنوان سست يا جعلي را به طرف مقابل خود نسبت مي دهد و به جاي رد كردن مدعاي اصلي، به رد اين عنوان جعلي مي پردازد. به عبارت ديگر، به جاي مبارزه با پهلوان اصلي، پهلوان پنبه اي ساخته، آن را بر زمين مي زند. در اصل اين مغالطه زماني رخ مي دهد كه شخصي توجه مخاطب را از موضوع اصلي بحث، به يك نكته كاملا متفاوت و فرعي منحرف كند.
حالت طبيعي و منطقي اين است كه ادعا و استدلال هاي طرف مقابل رايك به يك مورد تحليل و بررسي قرارداد ه و ضعف و قدرت آن را نشان داد نه اينكه با برچسب و عنوان زدن، او را تخطئه كرد مثلا براي رد نظريه «تكامل انواع» داروين،برخي با عناوين منفي ابطال سخن و نظريه او را نتيجه مي گيرند. غافل از اينكه اين يك نظريه زيست شناسانه است و صحت و سقم آن منوط به انديشه و داده هاي تجربي است و احراز نادرستي آن از طريق اين سخنان كلي امكان پذير نيست. از اين رو شايسته است كه تمامي داده هاي تجربي و استدلالهاي داروين را به معيار خرد بازبيني كرد تا قدرت و ضعف آن آشكار گردد.
نزاع در «روشنفكري ديني» بر سر لفظ نيست. در گزينش هر اسم و عنوان ديگري براي اين متفكران مختاريد اما اين را هم فراموش نكنيد كه هر يك صاحب تأليفات و كتابهاي متعددند كه ادعاها و استدلالهاي خود را به صد شكل بيان كرده اند. چنانكه اين منتقدان تواني در خود مي بينند نقدي بر كتابهاي آنان بنويسند چرا كه به مصداق «گر محك تجربه آيد به ميان
تا سيه روي شود آنكه در او غش باشد»