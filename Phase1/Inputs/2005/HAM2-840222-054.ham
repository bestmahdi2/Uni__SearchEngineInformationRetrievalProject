رئيس جمهوري در غرفه همشهري
عكس:مجتبي جانبخش
ديروز رئيس جمهور كشورمان از غرفه روزنامه همشهري در دوازدهمين نمايشگاه مطبوعات كشور بازديد كرد. آقاي خاتمي در اين بازديد ضمن گفتگو با دست اندركاران بخشهاي مختلف غرفه همشهري و آشنايي با سيستم هاي جديد اطلاع رساني روزنامه در دفتر يادبود روزنامه اينگونه نوشت:
جايگاه همشهري در عرصه مطبوعات كشور جايگاهي بلند و در خور احترام است.به همه كارمندان و عزيزان روزنامه و نشريات پيوسته آن تبريك و خسته نباشيد مي گويم.
همچنين ايرنا گزارش داد «سيد محمد خاتمي»  رئيس  جمهوري  ديروز عصر  در جريان  بازديد از نمايشگاه  مطبوعات  اعلام  كرد: فعاليت هاي  وزارت  فرهنگ  و ارشاد اسلامي يكي  از افتخارات  دوران  هشت  ساله  دولت  من  است .
رئيس  جمهوري  درباره  نتيجه  تحقيق  و تفحص  مجلس  هفتم از عملكرد وزارت  ارشاد، افزود: تحقيق  و تفحص  حق  مجلس  است  ولي  بنده  به  سهم خود اعلام  مي كنم  يكي  از افتخارات  دوران  دولت  من  فعاليت هايي  است  كه  در وزارت  فرهنگ  و ارشاد اسلامي  انجام  گرفته  است .
وي  افزود: وزارت  ارشاد با همه  مشكلات  و سختگيري ها و فشارهايي  كه  روي  آن  بوده  و توقعات  فراواني  كه  از آن وجود داشته ، توانسته  با درايت  و آرامش  و با حفظ اصول  و معيارهايي  كه  متعلق  به  اين  ملت  و انقلاب  است  اين  مسير را به  درستي  طي  كند.
رئيس  جمهوري  اظهار داشت : من  به  نمايندگي  از طرف  همه  همكاران  خود   اگر نتوانستيم  از وزارت  فرهنگ  و ارشاد اسلامي  و حقوق  عزيزاني  كه  احياناً در اين عرصه  به  خاطر فشارهايي  كه  پايمال  شده ، دفاع  كنيم ، عذرخواهي  مي كنم .
خاتمي  تصريح  كرد: هم  من  و هم  وزير فرهنگ  و ارشاد اسلامي  و همكارانمان  قصدمان  اين  بوده  كه  در اين  كشور قانون ، مصلحت ، آزادي ، رشد و ارتقاء حاكم  شود.
وي  اضافه  كرد: با وجود همه  مشكلات  و كمبودهايي  كه  بوده  من  وزارت  ارشاد را موفق  مي دانم  و تحقيق  و تفحص  را با اين  اميد كه  بي طرفانه  و منصفانه  باشد و نتيجه  آن نيز از پيش  مشخص  شده  نباشد، به  فال  نيك  مي گيرم .