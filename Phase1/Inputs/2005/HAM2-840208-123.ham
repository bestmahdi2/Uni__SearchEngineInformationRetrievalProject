به دليل آلودگي وسيع رودخانه جاجرود يكي از مهم ترين منابع آب تهران در خطر است
جاجرود،آخرين نفس ها
يكي از مشكلات جامعه ما آن است كه بعضي از وظايف روزمره خود را در قالب روزهاي خاص تعريف كرده ايم، وقتي آن روز فرا مي رسد به صورت سمبليك، آيين هايي را با شور و هيجان برگزار مي كنيم و دوباره، اصل قضيه در فراموشي مي افتد تا سال ديگر. از قضا در همين تب و تاب مراسم روز هواي پاك، گفت وگويي از خانم دكتر ابتكار رئيس سازمان حفاظت محيط زيست در روزنامه ها چاپ شده بود كه به گفته وي به دليل احداث ساختمان هاي غيرمجاز در حاشيه رودخانه جاجرود و آلودگي شديد آب اين رودخانه، يكي از منابع  مهم تأمين كننده آب تهران با خطري جدي روبه رو شده است.
وقتي در ساحل يك رودخانه ويلا و خانه هاي ويلايي و در ساليان اخير برج ساخته مي شود به قول رئيس سازمان حفاظت محيط زيست، فاضلاب خام اين ساختمان ها وارد رودخانه مي گردد، شدت آلودگي به اندازه اي است كه كار پالايش آب را در تصفيه خانه هاي شهر تهران با مشكل روبه رو مي كند. اين يك واقعيت تلخ و تكان دهنده و كابوسي است كه در كنار تهديدهاي زلزله احتمالي در تهران بر ساكنان اين كلان شهر سايه افكنده است. اما آيا مسأله آلودگي آب جاجرود و احداث ساختمان هاي غيرمجاز در حاشيه رودخانه مربوط به امروز و ديروز است؟ مسلماً ساختمان ها يك شبه ساخته نشده اند و اين آلودگي  هم به تدريج عارض رودخانه اي شده است كه در گذشته اي نه خيلي دور انواع ماهي ها در آب زلال اش زندگي مي كردند و صفاي ميگون و فشم بستگي به همين صفاي جاجرود داشت.
يك حقوقدان برجسته آلماني گفته است، خلاف هاي كوچك زاينده تبهكاري هاي بزرگ خواهندبود. اگر قانون ساخت بنا در حريم رودخانه ها و درياها را ممنوع كرده است، چرا اين همه ساختمان و ويلا در اين حريم ها ساخته شده است. مسافراني كه همين نوروز امسال به شمال و سواحل درياي خزر رفته اند، ديده اند كه چه طور، ديواري از ويلاهاي كوچك و بزرگ ساحل دريا را پوشانده اند و به هيچ مسافر و گردشگري اجازه نزديك شدن به لبه آب را نمي دهند. اين همه ويلا، دور از چشم ضابطان قانون ساخته شده اند.رودخانه جاجرود هم به همچنين! كساني كه دوست داشته اند در لب آب ويلا بسازند و شب را با زمزمه رود به خواب خوش فرو روند هم پولش را داشته اند و هم گوششان بدهكار به دلايل قانوني وزارت نيرو و سازمان حفاظت محيط زيست نبوده است. تعدادي هم شايد از روي ناآگاهي در آن حريم به ساخت و ساز مبادرت كرده اند و عده اي هم شايد از ساكنان بومي باشند كه در ملك آباء اجدادي شان كه از قضا در جوار رودخانه واقع شده، خانه سازي كرده اند، اما به طور حتم اكثريت ويلاها را همان گروه اول بنا كرده اند و امروز خطر آلودگي وسيع آب تهران را دامن زده اند.
تا آنجا كه بنده به عنوان يك شهروند ميانسال و نه چندان جوان به ياد دارم، حدود،10 15 سالي است كه وزارت نيرو و سازمان حفاظت محيط زيست مدام هشدار مي دهند كه ايهاالناس، ساختن خانه و تأسيسات در كنار رودخانه ها علي الخصوص رودهايي كه تأمين كننده آب تهران اند، ممنوع است اما كساني بي توجه به اين هشدار ها ساخته اند و همچنان مي سازند. تا وضع به اين منوال است، مسئولان بعد از وقوع فاجعه به صحنه مي رسند و هشدار مي دهند كه خطر آلودگي شديد يكي از مهم ترين منابع آب تهران را تهديد مي كند.
بحث ديگر در آلودگي رودخانه جاجرود فاضلاب بعضي از سازمان هاي بزرگ و پرجمعيت در اين نواحي است كه ظاهراً نه شهرداري محل و نه سازمان حفاظت محيط زيست قادر به تفهيم و اجراي قانون براي جلوگيري از انتشار اين فاضلاب ها به رودخانه  نشده اند. فردا كه خداي ناكرده، آب تهران با مشكل جدي آلودگي روبه رو شد و مسأله اي كه در ابتدا به راحتي قابل حل بود، به صورت يك مشكل مملكتي درآمد، آن وقت اهرم هاي قانوني در عالي ترين سطوح به كار مي افتند تا راه هر چه فاضلاب خانگي و غيرخانگي و... را ببندند.
اما چرا علاج واقعه را قبل از وقوع نمي كنيد. دستگاه هاي مسئول با استفاده از ضوابط قانوني مي توانند، اشخاص حقيقي و حقوقي را كه با آلوده كردن آب رودخانه جاجرود مرتكب جرم شده اند و قانون را زير پا گذاشته اند به محاكم قضايي بكشانند. اگر قرار بود با حرف و هشدار اين مسأله حل شود كه وضعيت جاجرود، چنين اسفبار نمي شد.
مسأله فقط محدود به جاجرود نمي شود، در استان گيلان، بهره برداران شن و ماسه، تعداد زيادي از رودخانه ها را از وضعيت طبيعي خارج كرده اند به طوري كه تخم ريزي ماهيان و زندگي آبزيان در آنها ممكن نيست. چرا با آنها برخورد قانوني نمي شود؟! روزهايي كه براي گراميداشت محيط زيست نامگذاري شده اند از جمله روز زمين، روز هواي پاك، روز مبارزه با آلودگي هوا، روز محيط زيست و غيره... بسيار پسنديده و مقدس اند، اما وقتي قوانين محيط زيست در مورد حفظ حريم درياها و رودخانه ها كه بحث مفصل آنها در اينجا مقدور نيست به راحتي زيرپا گذاشته مي شوند آيا از آن روزها، جز حالت سمبليك چيزي باقي مي ماند خودتان قضاوت كنيد.
رفعت وارياني