تأثير مثبت انتخاب دانش جعفري بر بورس
فارس: يك عضو انجمن حسابداران خبره گفت: انتصاب داود دانش جعفري به وزارت امور اقتصادي و دارايي تأثير مثبتي بر بورس خواهد داشت.
غلامرضا سلامي تصريح كرد: دانش جعفري ازجمله نقاط مثبت كابينه دكتر احمدي نژاد است.
وي سوابق دانش جعفري در مجمع تشخيص مصلحت نظام و كميسيون اقتصادي مجلس را خاطر نشان كرد و افزود: وي نظرات رهبري، ديدگاه هاي مختلف اقتصادي در ايران و خط مشي هاي اقتصادي قانون اساسي را به خوبي مي شناسند و شخصاً اقتصادداني منطقي و متعادل است.
وي با بيان اينكه انتخاب داود دانش جعفري تأثير مثبتي بر بورس خواهد داشت، گفت: البته خط مشي كلي كابينه دولت مسئله  مهمي است و قطعاً ايشان به صورت انفرادي كار نمي كنند؛ اما اگر انتخاب دانش جعفري را به معني پذيرش ديدگاه  اقتصادي ايشان بدانيم، آثار آن بر كل اقتصاد و از جمله بورس مثبت خواهد بود.
سلامي اظهار داشت: دانش جعفري معتقد به اقتصاد آزاد است، براي بخش خصوصي جايگاه ويژه اي قايل بوده و دولت بزرگ را معضل مي داند.
وي تأكيد كرد: اگر اين طرز فكر به سيستم اقتصادي دولت حاكم شود، آثار آن مثبت خواهد بود. دولت جديد و به ويژه وزير امور اقتصادي و دارايي، مي تواند آرامش را به اين بازار بازگرداند. هر چند اين اقدام با توجه به فروشنده بودن اغلب سهامداران به سادگي و در يك زمان كوتاه امكان پذير نيست.