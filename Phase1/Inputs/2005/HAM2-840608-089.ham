در مراسم توديع وزير كار و امور اجتماعي مطرح شد:
جزئيات طرح هاي جديد براي كاهش بيكاري بزودي اعلام مي شود
گروه اقتصادي _ افروز پورهاشمي: مراسم توديع و معارفه وزيران كار و امور اجتماعي دولت گذشته و دولت جديد، روز گذشته با حضور دبير شوراي نگهبان، تني چند از نمايندگان مجلس و كاركنان اين وزارتخانه در ساختمان مركزي وزارت كار برگزار شد.
در شرايطي ناصر خالقي وزير كار و امور اجتماعي در دولت گذشته وزارت كار را به وزير جديد سپرد كه در دوران حضور خود در اين وزارتخانه با ايجاد 250 هزار فرصت شغلي، توانست رابطه مثبتي با سازمان بين المللي كار برقرار كند.
به گزارش خبرنگار ما، دكتر محمد جهرمي وزير كار و امور اجتماعي در حاشيه اين مراسم گفت: وزارت كار از اين پس مسئول سياستگذاري، نظارت و پيگيري در امر اشتغال خواهد بود.
وي پديده بيكاري را از معضلات نظام دانست و افزود:طبق پيش بيني هاي انجام شده در برنامه چهارم توسعه بايد در سال اول برنامه حدود 800 هزار شغل ايجاد شود، اين رقم در سال گذشته حدود 600 هزار شغل بوده است.
وي تاكيد كرد: در چارچوب اقتصاد كلان و سرمايه اساسي كه بايد در كشور به كار گرفته شود، طرحهايي جهت رفع بيكاري ارائه كرده ام كه به زودي جزئيات اين طرحها براي كاهش بيكاري اعلام مي شود.
جهرمي تنظيم روابط كار، صيانت از نيروي كار و اجراي صحيح قانون كار را از وظايف ذاتي وزارت كار دانست و گفت: آمارهاي موجود از تعداد بيكاران رقم 2 ميليون و 100 هزار نفر را شامل مي شود كه اين آمار فقط مربوط به بيكاران بين سنين 20 تا 29 سال است. در واقع تعداد بيكاران واقعي كشور بسيار بيشتر از اين رقم است.
وي با تاكيد بر اينكه بيش از 85درصد بيكاران كشور هيچ گونه مهارتي ندارند، افزود: براي برون رفت از اين معضل بايد سرمايه گذاري عظيمي در بخش فني وحرفه اي داشته باشيم.