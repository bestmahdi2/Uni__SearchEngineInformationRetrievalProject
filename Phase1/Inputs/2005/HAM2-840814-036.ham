مجامع بين المللي هشدار دادند
شيوع موج جديدي از آنفلوآنزاي پرندگان
گروه اجتماعي: شيوع موج جديدي از آنفلوآنزاي مرغي در برخي كشورهاي آسيايي موجبات هشدار مجامع بين المللي چون سازمان بهداشت جهاني و بانك جهاني را فراهم كرده است.
به گزارش سايت فارسي بي.بي.سي به نقل از مقامات رسمي چين، نزديك به 9000 مرغ در استان ليائونينگ در شمال شرقي اين كشور از ويروس آنفلوآنزاي مرغي مرده اند.
وزارت كشاورزي چين در گزارشي كه در تارنماي سازمان جهاني براي بهداشت حيوانات منتشر كرده گفته است اين اتفاق روز 26اكتبر روي داده است.
اين ويروس در گذشته در استان هاي هونان، مركز مغولستان و هم چنين آنهوي شايع شده بود اما تا به حال كسي در چين از اين بيماري نمرده است.
سازمان جهاني بهداشت هشدار داده است كه آنفلوانزاي مرغي بيماري بومي پرندگان اهلي چين است.
از سوي ديگر بانك جهاني با انتشار گزارشي آسيب هاي احتمالي اقتصادي ناشي از گسترش جهاني بيماري آنفلوآنزاي مرغي را موجب نگراني عميق خوانده است.
در اين گزارش، كه عمدتا به نتايج اقتصادي بروز آنفلوانزاي مرغي در كشورهاي شرق آسيا به خصوص تأثيرات آن بر صنعت پرورش طيور در اين منطقه اختصاص دارد، آمده است كه اين كشورها هم اينك نيز زيان هاي سنگين اين بيماري را كاملاً احساس مي كنند.ازجمله خساراتي كه به اقتصادهاي محلي وارد شده مي توان به تلفات و معدوم كردن اجباري طيور در نواحي آلوده اشاره كرد كه، به گفته بانك جهاني، تاكنون هم به كاهشي حدود 15 تا 20 درصد در تعداد طيور در ويتنام و تايلند منجر شده است.
همزمان با انتشار اين گزارش، مقامات ارشد كشورهاي منطقه شرق آسيا براي مذاكره درباره راه هاي مقابله با بيماري آنفلوانزاي مرغي در بانكوك، پايتخت تايلند، تشكيل جلسه داده اند.
وزيران خارجه كشورهاي كامبوج، لائوس، برمه، ويتنام و تايلند موافقت كرده اند تا به منظور جلوگيري از گسترش بيماري و تحقيقات براي ساختن يك واكسن مؤثر با يكديگر همكاري نزديك داشته باشند.
قرار است، اين مذاكرات در جلسه نخست وزيران اين كشورها، كه از روز پنج شنبه، 3 نوامبر، آغاز مي شود ادامه يابد.
آنفلوانزاي مرغي كه عامل آن گونه اي ويروس آنفلوآنزا موسوم به h5n1 است انواع پرندگان را مبتلا مي كند و قابل سرايت از پرندگان زنده به انسان است و كارشناسان بهداشت نگران آن هستند كه جهش ژنتيكي اين ويروس و قابليت انتقال آن از انسان به انسان به بروز اپيدمي در سطح جهان منجر شود.
ضرورت اقدام جهاني
آنفلوآنزاي مرغي از نوع h5n1 براي نخستين بار در اوايل سال 2003 در جنوب شرق آسيا مشاهده شد و تاكنون، علاوه بر تلفات گسترده در ميان طيور، به مرگ بيش از شصت نفر در اين منطقه منجر شده است كه اكثر آنان ويتنامي بوده اند.
مواردي از ابتلاي پرندگان وحشي و اهلي در ساير نقاط جهان، از جمله بخش  هايي از اروپا نيز گزارش شده است.
بانك جهاني در گزارش خود خواستار اقدام فوري و هماهنگ تمامي كشورها براي جلوگيري از بروز يك فاجعه احتمالي مي شود.در اين گزارش آمده است كه گرچه نتايج بروز همه گيري جهاني آنفلوانزاي مرغي در ميان انسان هنوز مشخص نيست اما كارشناسان باور دارند كه در چنين صورتي، مي توان از احتمال مرگ چندين ميليون نفر سخن گفت.
بانك جهاني گفته است كه صدمات فوري آنفلوآنزاي مرغي ممكن است از بروز بيماري ناشي نشود، بلكه اقدامات هماهنگ نشده فردي و عمومي براي جلوگيري از ابتلاي به اين بيماري مي تواند باعث آسيب هاي جدي اقتصادي شود.ازجمله مواردي كه بانك جهاني به آن اشاره دارد برقراري غيرضروري شرايط قرنطينه و محدوديت مسافرت است كه بر بخش هاي جهانگردي، حمل و نقل، خرده فروشي و خدمات مانند رستوران و هتلداري تأثير منفي مي گذارد.
ايران واكسن آنفلوآنزاي مرغي
خريداري كرد
گزارش ديگري از اقدامات كشورمان براي پيشگيري از شيوع اين بيماري حاكي است ايران واكسن آنفلوانزاي مرغي خريداري كرده است.
در همين زمينه، رئيس مركز بهداشت كرج گفت: ايران با خريد واكسن آنفلوآنزاي مرغي از وجود اين واكسن غني شد و جاي هيچ نگراني درخصوص كمبود آن وجود ندارد.
دكتر مسعود رفعتي در گفتگو با خبرنگار اجتماعي خبرگزاري مهر در كرج، افزود: بيماري آنفلوآنزاي مرغي مختص پرندگان است كه باعث مرگ و مير جمعي آنان مي شود و به دليل جهش ژنتيكي در پرندگان اين بيماري مي تواند به انسان نيز سرايت كند.
وي ادامه داد: خوشبختانه تاكنون گزارشي از محيط زيست و دامپزشكي درخصوص آنفلوآنزاي مرغي در كشور نداشته ايم اما اين امكان وجود دارد كه پرندگاني كه از كشورهاي همسايه شمالي ايران به كشورمان مهاجرت مي كنند، ناقل اين بيماري باشند.
رئيس مركز بهداشت كرج، خاطرنشان كرد: درخصوص توليد واكسن آنفلوآنزاي مرغي در كشور پس از مشاهده اين بيماري در ايران و نمونه برداري حلقوي از شخص بيمار، اين نمونه به دانشكده بهداشت انتقال داده مي شود و پس از 6 ماه واكسن مخصوص اين بيماري در كشور توليد مي شود.
رفعتي يادآور شد: شهروندان به محض مشاهده علائم بيماري آنفلوآنزا يعني تب بالاي 38 درجه و يكي از علائم سرفه، تنگي نفس و گلو درد به كلينيك هاي مخصوص آنفلوآنزا مراجعه كنند تا بيماري آنها مورد بررسي قرار گيرد.
گفتني است، كلينيك مخصوص آنفلوآنزا در مشكين دشت شهرستان كرج در تمام ساعات شبانه روز آماده بررسي موارد مشكوك به اين بيماري است.