دستت را بشوي تا آنفلوانزاي مرغي نگيري
گروه دانش و فناوري - سيدمحمد ابوترابي: شستن دست ها، خطر ابتلا به سرماخوردگي و آنفلوانزا و حتي آنفلوانزاي مرغي را كم مي كند. يك گروه تحقيقاتي در دانشگاه كوئين ماري لندن، روش هاي پيش گيري از انتقال سرماخوردگي و آنفلوانزا را بررسي كرده اند و مي گويند بهداشت فردي در پيش گيري از اين بيماري ها از ساير روش ها، مثل استفاده از دستمال كاغذي ضد ويروس مؤثرتر است. ضدعفوني كردن سطح اشيا نيز پس از شست وشوي دست ها موثرترين روش است. قبلا مي دانستيم ويروس ها مي توانند ساعت ها روي دست انسان زنده بمانند و در تماس مستقيم منتقل شوند. در واقع همان قدر كه ويروس بيماري هاي سرماخوردگي ، آنفلوانزا و به خصوص آنفلوانزاي مرغي با سرفه و عطسه سرايت مي كند ، با تماس با اشيا و دست هاي آلوده نيز منتقل مي شود.
دكتر جان آكسفورد ، سرپرست اين تيم تحقيقاتي ، مي گويد: متأسفانه سطح بهداشت فردي در طول دهه هاي گذشته افت كرده است و به همين دليل، ميكروب هايي كه پيش از اين وجود نداشتند ، فرصت يافته اند تا گسترش يابند.
دكتر ران اكلس ، استاد مركز سرماخوردگي كالج سلطنتي پزشكان عمومي انگلستان  مي گويد: من سه روش براي كاهش خطر ابتلا به سرماخوردگي و آنفلوانزا توصيه مي كنم: 1- شست وشوي منظم دست ها خصوصا پس از حضور در اماكن شلوغ. 2- استفاده از دستمال كاغذي در مواقع ضروري. 3- تماس كمتر دست ها با بيني و دهان.