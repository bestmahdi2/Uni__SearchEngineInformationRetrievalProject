به بهانه روز جهاني ايدز اعلام شد
پيامد هاي انگ اجتماعي يك ويروس عفوني
گروه اجتماعي:بيماري ايدز، با سابقه اي چندهزار ساله در شرايط فعلي، به دليل نبودن درمان قطعي و واكسن به يك عفونت مسري در حال گسترش نمايان شده است.
آمارهاي ارائه شده از سوي متوليان بهداشت و درمان كشورمان، نخستين علت سرايت اين بيماري را معتادان تزريقي و پس از آن رفتارهاي جنسي غيرايمن اعلام نموده اند. متأسفانه از آنجا كه در كشور ما ابتلا به اين بيماري «تابو» تلقي مي شود و با هاله اي از شرم و منع هاي اخلاقي و فرهنگي همراه است اين موضوع مانع از اعلام بيماري از سوي افراد مبتلا شده و اين امر منجر به پنهان ماندن آن، طي نشدن پروسه درمان و در نهايت گسترش سريع آن مي شود.
لذا توجه، سياستگذاري و اقدامات عملي جهت مهار اين تهديد سلامت جهاني بايد همه جانبه و با محوريت بيمارنگر باشد و فرد مبتلا در درجه نخست يك بزهكار و مطرود جامعه تلقي نشود.
بزرگترين معضل جهاني
گزارش هاي سازمان جهاني بهداشت، حكايت از67ميليون نفر مبتلا به عفونت hiv دارد كه 25ميليون نفر آنها فوت كرده  و 42ميليون نفر نيز طبق آخرين آمار با عفونت hiv زنده اند.
تعداد حاملان ويروس ايدز در ايران 31هزار نفر در سال 2003بوده كه سن آنان بين 15تا 49سال است و در مجموع، يك دهم از كل جمعيت 69ميليوني ايران را تشكيل مي دهند. مطابق برآورد سازمان جهاني بهداشت، بين 200تا 300هزار معتاد تزريقي در ايران وجود دارد كه حدود نيمي از آنها از وسايل تزريقي بطور مشترك استفاده مي كنند و حداقل 100هزار معتاد عمدتا از روش تزريقي استفاده  كرده اند. با توجه به شيوع بالاي رفتارهاي پرخطر جنسي در معتادان تزريقي، اعتياد تزريقي به صورت عامل موثري جهت گسترش عفونت اچ آي وي در ساير گروههاي اجتماعي عمل مي كند.
بنابراين خطر اچ آي وي در معتادان تزريقي فقط محدود به خودشان نيست، بلكه در درجه اول شامل شركاي جنسي و فرزندان آنان و سپس ساير گروههاي اجتماعي هم مي شود. مطابق برخي تخمين ها، حدود 30درصد معتادان تزريقي در ايران متاهل هستند و بخش قابل توجهي از آنان روابط جنسي خارج از محدوده ازدواج دارند و استفاده از وسايل پيش گيري نيز در آنان نادر است.
استراتژي 5 ساله ايران
بر اساس آمار وزارت بهداشت ايران در حالي كه 45 هزار معتاد پرخطر تزريقي مانند بمب ايران را تهديد مي كنند، مي توان به تاثير انكارناشدني اعتياد تزريقي به انتشار ايدز اذعان كرد و اين در شرايطي است كه بر اساس تاكيد كارشناسان قادر خواهيم بود روزانه 350 معتاد پرخطر تزريقي را با راه اندازي هر مركز dic(كاهش آسيب اعتياد)تحت درمان و كنترل قرار دهيم.
هر چند كه كارشناسان بهداشتي هشدار مي دهند كه يكي از شايع ترين راههاي انتقال عفونت ايدز از طريق تماس جنسي است و جوانان به دليل احتمال داشتن رفتارهاي پرخطر بيشتر در معرض اين بيماري هستند. درحالي كه در كشور ايران نيز شاهد روند رو به گسترش ايدز و بالا گرفتن سرعت آن در قياس با سرعت اقدامات پيشگيرانه آن هستيم، وزارت بهداشت از تصويب استراتژي 5 ساله ايدز در دولت و تاييد آن در سازمانهاي بين المللي خبر داده است.
دكتر عباس صداقت، رئيس اداره ايدز وزارت بهداشت، درمان و آموزش پزشكي به ايسنا گفت: آموزش گروه هاي فرهنگي جامعه همانند مدارس،  دانشگاه ها و سربازخانه ها در شوراي عالي انقلاب فرهنگي از برنامه هاي آينده است.
رئيس اداره ايدز وزارت بهداشت با اشاره به نبود آمار خاصي مبني بر مسافران مبتلا به ايدز گفت: كسب اطلاعات در اين خصوص نيازمند توسعه سيستم قرنطينه است كه به لحاظ علمي و عملي و هزينه اثربخش امكانپذير و مورد تاييد نيست لذا هنوز برنامه خاصي در خصوص مرزهاي شمالي كشور به لحاظ هم جواري با مناطق پرخطر دنيا نداريم.
وي با بيان اين كه آموزش منجر به تغيير نگرش از برنامه هاي اصلي استراتژي 5 ساله كشوريست، تصريح كرد: تامين سلامت خون، تقويت نظام مراقبت و تقويت نظام پيشگيري از انتقال ويروس hiv، مشاوره، مراقبت و درمان موارد آلوده به ويروس hiv و بحث هاي حمايت هاي اجتماعي و اقتصادي از اين افراد از برنامه هاي اين استراتژي است.