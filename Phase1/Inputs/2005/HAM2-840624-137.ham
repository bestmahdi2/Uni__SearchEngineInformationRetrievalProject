ديدار رؤساي جمهور آمريكا و چين در كاخ سفيد
ايسنا: رئيس جمهور آمريكا از همتاي چيني خود نسبت به اعمال فشار به كره شمالي براي متوقف كردن برنامه هاي هسته ي اش قول مساعد گرفت؛ اما طرفين درخصوص اعمال تحريم هاي بين المللي بر ضد ايران به توافق نرسيدند.
به گزارش آسوشيتدپرس، هو جين تائو، رئيس جمهور چين و جورج بوش، رئيس جمهور آمريكا در كاخ سفيد به منظور ترغيب كره شمالي براي دست كشيدن از فعاليت هاي هسته اي اش با يكديگر ديدار كردند.
بوش اظهار داشت:با همتاي چيني خود طيف گسترده اي از مسايل شامل جلوگيري از شيوع بيماري واگيردار آنفولانزاي مرغي تا موضوعات اقتصادي و نگراني ها درخصوص گسترش تسليحات هسته اي در كره شمالي و ايران را به بحث گذاشتند.
تائو نيز گفت: ما آماده ايم تا ارتباطات و همكاري هاي خود را براي حصول پيشرفتي جديد در مذاكرات با كره شمالي افزايش دهيم.بوش نسبت به اظهارات همتاي چيني خود ابراز خرسندي كرد.
اين در حاليست كه وقتي مساله كمك به كره شمالي و ترغيب اين كشور براي توقف برنامه هاي هسته اي اش مطرح بود، هو جين تائو از پيشنهاد آمريكا مبني بر ارجاع پرونده هسته اي ايران به شوراي امنيت و اعمال تحريم هاي احتمالي عليه اين كشور استقبال نكرد.
مايك گرين، مدير ارشد شوراي امنيت ملي آمريكا در امور آسيا در پايان ديدار رؤساي جمهور چين و آمريكا اظهار داشت: نسبت به برخي مسايل اختلاف نظر وجود دارد.
وي افزود: چين معتقد است كه همه طرف ها بايد تلاش هاي ديپلماتيكشان را افزايش دهند.