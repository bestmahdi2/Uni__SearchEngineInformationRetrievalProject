ساليانه 15درصد از توليد ناخالص ملي كشور بر اثر تخريب محيط زيست از دست مي رود
گروه شهري: - اسدالله افلاكي: ايران سالانه 15درصد از توليد ناخالص  ملي خود را بر اثر تخريب محيط زيست از دست مي دهد.
دكتر حسن كريم زادگان استاد دانشگاه در گفت و گو با خبرنگار ما با اشاره به اينكه رشد و پيشرفت اقتصادي بايد با حفظ كميت محيط زيست همراه باشد، افزود: راه حل حفظ سرمايه هاي طبيعي و اجتناب از بحرانهاي زيست محيطي موجود و پيش رو، نفي توسعه اقتصادي در كشور نيست چرا كه سلامت محيط زيست با توسعه برنامه ريزي شده و پايدار تضمين مي شود.به گفته وي براي دستيابي به اين هدف، ضروري است سطح مطلوب و مشخصي از استانداردهاي زيست محيطي تعيين شود و در كنار آن فعاليتهاي اقتصادي به صورت پايدار ادامه يابد، زيرا بدون توجه به جايگاه محيط زيست درروند فعاليتهاي اقتصادي نمي توان درك مناسبي از توسعه پايدار داشت.اين كارشناس اقتصاد محيط زيست، آلودگي هاي صنعتي، آلودگي هواي كلان شهرها، ضعف مديريت منابع آب و آبخيزداري، مهاجرت به شهرها، سرانه بالاي مصرف انرژي و اتلاف آن و گسترش بي ضابطه شهرها را از مهمترين مشكلات زيست محيطي ايران ذكر كرد و گفت: توجه به تئوريهاي مطرح در اقتصاد محيط زيست در حل مشكلات زيست محيطي موجود، توسعه پايدار كشور و محيط زيستي سالم را به صورت توامان تضمين مي كند.