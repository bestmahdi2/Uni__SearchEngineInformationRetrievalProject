درخواست طلاق از شوهر خيانتكار
گروه حوادث: زن جواني پس از اينكه متوجه شد شوهرش همسر ديگري گرفته است دادخواست مهريه اش را به دادگاه تسليم كرد.
به گزارش خبرنگار ما، آسانسور مجتمع خراب شده بود و پله ها شلوغ تر از هميشه به نظر مي آمد. زن جوان كه 30 ساله به نظر مي رسيد غرولند كنان از كنارم گذشت. پله هاي طبقه اي را كه در آن شعبات اجراي احكام وجود داشت دو تا يكي طي كرد و رفت طبقه بالاتر كه شعبه اي براي مشاوره وجود دارد. برگه اي گرفت و به همان طبقه بازگشت. وقتي از او پرسيدم براي چه به دادگاه خانواده آمده اي؟ گفت: «بايدحساب شوهرم را كف دستش بگذارم، وقتي رفت يك چند وقتي در زندان آب خنك خورد، مي فهمد با چه كسي طرف است.»
مهين تنها فرزند خانواده اي بود كه مادرش در هنگام به دنيا آمدنش فوت كرده بود و پدرش قبل از ورود او به دانشگاه. او در ادامه گفت: پدرم خيلي پولدار بود وقتي با مادرم ازدواج كرد هر دو خوشبخت ترين آدم هاي روي زمين بودند با كلي نذر و نياز من بعد از12 سال به دنيا آمدم. مادرم موقع به دنيا آمدنم رفت و پدرم وقتي من 19 ساله بودم. او همه اموالش و كارخانه و شركت و زمين و... را به نامم كرد. تنها آرزويش ديدن من در لباس عروسي بود كه به  آرزويش نرسيد. يك روز در دانشگاه با منصور آشنا شدم. پسر سر به زير و آرامي بود. خيلي به من احترام مي گذاشت. در آن زمان 22 سالم بود. همه وقتم به مهماني و ورزش مي گذشت. وقتي از من خواستگاري كرد، پذيرفتم و با پول من مهماني مفصلي گرفتيم. همه اختيارات رسيدگي به اموالم را به او سپردم. نگذاشت ادامه تحصيل بدهم و من هم ماندم خانه و به كارهاي خانه رسيدگي كردم. با پول من هر چه دوست داشت مي خريد. سود شركت و كارخانه را هم براي خودش برمي داشت.
وي در ادامه گفت: هر چند وقت يكبار به بهانه هاي مختلف به شهرستان مي رفت وتا اينكه چند ماه پيش فهميدم در شهرستان زن گرفته است. آن هم با شناسنامه قلابي. شكايت كردم. امروز 1000 سكه تمام طلاي مهريه ام را به اجرا خواهم گذاشت. هر چند نمي دانم ناراحت كدام يك از بخش از دست رفته زندگي ام باشم؛ ارثيه پدري يا همسر اين چنيني.