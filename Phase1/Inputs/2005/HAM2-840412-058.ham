مركز ملي تحقيقات آسيا اعلام كرد:
ايران پيشگام كشورهاي مسلمان در مبارزه با ايدز است
گروه اجتماعي: مركز ملي تحقيقات آسيا، مستقر در واشنگتن با اعلام اينكه ايران از لحاظ شكستن تابوي ايدز در ميان كشورهاي مسلمان يك الگو محسوب مي شود تاكيد كرد كه ايران در واقع در تمامي ابعاد مبارزه با ايدز پيشگام كشورهاي مسلمان است.
برنامه مبارزه با ايدز سازمان ملل تعداد مبتلايان به ايدز در كشورهاي مسلمان واقع در آفريقاي شمالي،  خاورميانه  و آسيا را تقريباً يك ميليون نفر تخمين مي زند. اما بسياري از كارشناسان معتقدند كه رقم واقعي مبتلايان به ايدز در كشورهاي مسلمان، بيش از اين تعداد است. بر اساس اين گزارش،  مركز ملي تحقيقات آسيا، مستقر در واشنگتن، نيز معتقد است با توجه به جمعيت 3/1 ميليارد نفري كشورهاي مسلمان،  رقم يك ميليون مبتلا به ايدز در اين كشورها اندك به نظر مي رسد، خصوصاً اينكه مسلمانان در اعتراف به ابتلا به ايدز بسيار اكراه دارند.
اين گزارش حاكي است،  اولين نمونه هاي ايدز در كشورهاي مسلمان در اواسط دهه 1980 يافت شد. اين گزارش مي افزايد، عدم تمايل و يا ناتواني دولت هاي مسلمان در مبارزه با ايدز نيز از ديگر علل عدم ارائه آمار دقيق از تعداد مبتلايان به ايدز در كشورهاي مسلمان است. اين گزارش مي افزايد، دولت ايران قوانيني را تصويب كرده است كه بيمارستانها را ملزم به پذيرش و درمان بيماران مبتلا به ايدز مي كند، چيزي كه در ديگر كشورهاي مسلمان،  نادر به نظر مي رسد.
همچنين برنامه هاي ارائه رايگان سوزنهاي تزريق مواد مخدر در مناطق اعتياد خيز تهران در حال اجرا ست.
ابراز نگراني سازمان بهداشت جهاني از روند ناموفق مبارزه با ايدز
اين در حالي است كه آمارهاي ارايه شده از سوي سازمان بهداشت جهاني نشان مي دهد كه احتمالاً كارشناسان عالي رتبه سازمان در رسيدن به اهداف از پيش برنامه ريزي شده خود در زمينه مبارزه با ايدز ناكام خواهند بود.
براساس گزارشي كه اخيراً از سوي سازمان بهداشت جهاني منتشر شده است نشان مي دهد كه نجات جان بيش از سه ميليون انسان در سراسر جهان در برابر بيماري ايدز با استفاده از داروهاي ضد ايدز چندان عملي نخواهد شد. اين كارشناسان همچنين اعلام كرده اند كه تلاش هايشان براي يافتن درماني قطعي براي ايدز بايد همچنان ادامه داشته باشد. آمارها نشان مي دهد: افرادي كه اخيراً از داروهاي ضد ايدز استفاده كرده اند به 700 هزار تن رسيده اند.
گفتني است، هفتمين كنگره بين المللي ايدز در آسيا و اقيانوسيه 10 تا 14 تير ماه جاري در شهر كوبه ژاپن با موضوع «پلي بين علوم و جامعه» در حال برگزاري است. نزديك به 3000 نفر از بيش از 60 كشور در اين نشست حضور دارند كه شامل افراد ناقل ويروس ايدز، پژوهشگران دانشمند، فعالان اجتماعي، امدادگران بهداشتي، نمايندگان دولتي و سازمانهاي بين المللي مي شود. در اين نشست به 5 موضوع علوم پايه و بيمارستاني، درمان، مراقبت و پشتيباني، پيشگيري و همه گير شناسي، فرهنگ، مسايل جنسيتي و جنسي، و مضامين سياسي و اجتماعي پرداخته مي شود.