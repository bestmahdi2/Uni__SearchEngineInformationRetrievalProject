اجراي تحقيقات مشترك منطقه اي در زمينه اعتياد
ايسنا: رئيس مركز ملي مطالعات اعتياد ايران با اعلام اينكه كارهاي تحقيقاتي مشتركي با كشورهاي منطقه و اولويت هاي فراملي و منطقه اي در زمينه اعتياد صورت گرفته است، گفت: اين مركز توان ارائه آموزش براساس تجربيات و فعاليت هاي خود را در منطقه دارد. دكتر عمران محمد رزاقي گفت: انجام اقدامات پيشگيرانه صرفاً در يك كشور از منطقه، نتايج رضايت بخشي را به دنبال ندارد، اگر چه ايران يكي از موفق ترين الگوهاي دنيا در زمينه اعتياد شناخته شده ولي وجود آموزش، تحقيقات مشترك و مشاركت در سياست گذاري در اين بخش در منطقه الزامي است.وي با اشاره به وجود تعارضي بين سياست هاي موجود در سطح بين المللي، گفت: تا كنون سهميه بندي خوبي در زمينه تخصيص بودجه هاي منطقه اي از سوي سازمان جهاني بهداشت در زمينه اعتياد صورت نگرفته است كه از آن جمله بودجه تخصيصي در ارتباط با سلامت روان است كه از مشكلات اعتياد محسوب مي شود.دكتر رزاقي با بيان اين كه سياست ها از جنبه كنترل توليد و ورود مواد به درمان و پيشگيري تغيير كرده است، افزود: ارائه شرايط اعتياد در كشور بر مبناي نتايج تحقيقات براي افراد و بررسي تأثيرات مداخلات داخلي و خارجي بر روي قيمت مواد موجود در بازار و روند تغييرات آن و يا پاسخ به سؤالاتي چون اين كه آيا شرايط اجتماعي كشور سبب بروز تغييري در گرايش مردم به مصرف مواد شده است يا خير، از وظايف مركز ملي مطالعات اعتياد است.