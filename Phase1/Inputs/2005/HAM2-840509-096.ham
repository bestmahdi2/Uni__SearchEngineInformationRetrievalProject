سيا ادعاي خود را پس گرفت
فارس: مطبوعات آمريكا به نقل از سازمان جاسوسي آمريكا(سيا)و برخي مسئولان آمريكايي كه خواستند نامشان فاش نشود اعلام كردند محمود احمدي نژاد رئيس جمهوري منتخب ايران در تسخير لانه جاسوسي اين كشور در تهران دخالت نداشته است.
روزنامه فرانسوي ليبراسيون در شماره ديروز خود نوشت: سازمان جاسوسي آمريكا(سيا)با بررسي اسناد و مقايسه عكس ها به اين نتيجه رسيده است كه محمود احمدي نژاد رئيس جمهوري منتخب ايران كه در ماه ژوئن گذشته به اين سمت انتخاب شد در ماجراي گروگانگيري ديپلمات هاي آمريكايي دخالت نداشته است.بر اساس اين گزارش، اين اعلام سيا بر خلاف نظر برخي از گروگان هاي سابق آمريكايي است كه با مقايسه عكس هاي سال 1979 گفته بودند احمدي نژاد يكي از گروگانگيران بوده است.ليبراسيون در ادامه نوشت: اين خبر در شرايط بسيار مناسبي براي كاخ سفيد منتشر شد. زيرا مقامات آمريكا از اين نگران بودند كه اگر محرز مي شد احمدي نژاد در اين ماجرا دست داشته است امكان زياد وجود داشت مذاكرات هسته اي براي متقاعد كردن ايران جهت دست برداشتن از برنامه هسته ايش به نتيجه نرسد.اين يافته ها از سردرگمي مقام هاي آمريكايي در قبال اتخاذ موضعي مشترك حكايت دارد.
نتايج تحقيقات سيا با موضعگيري و اصرار روز پنج شنبه و جمعه مقام هاي آمريكايي مبني بر دست داشتن احمدي نژاد در تسخير لانه جاسوسي در تناقض است.