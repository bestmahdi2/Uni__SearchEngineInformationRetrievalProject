باران خانه ها را خواهد برد
مهديا گل  محمدي- هر ساله با شروع فصل بارندگي، قيمت عايق هاي بام چند درصدي افزايش مي يابد.
امسال نيز ايزوگام ها كه از متري يكهزار و 350 تا 2هزار و 400 تومان قيمت داشتند، متري صد تا 150 تومان افزايش قيمت داشتند. چنين افزايشي درخصوص تعمير بام خانه و عايق بام، به مراتب هزينه بيشتري دارد.
ملاحظه ترك سقف و زردآب هاي ناشي از نشت آب از پشت بام به داخل خانه منظره اي ناخوشايند است كه در ابتداي فصل سرما در برخي منازل نگراني از خرج و مخارجي زياد را نويد مي دهد. هزينه هاي تعمير بام و دردسرهاي گوناگون آن باعث شده تا برخي نيز باران را به عنوان ميهماني ناخوانده در خانه پذيرا باشند؛ گويي پيشرفت تكنولوژي تاثير چنداني بر توزيع عادلانه رفاه و حداقل معيشت نداشته است و در حالي كه مهندسان پادشاهان هخامنشي نيز در تخت جمشيد از قير به عنوان عايق استفاده مي كردند و تنها مردم زيردست از نفوذ باران در امان نبودند، اكنون نيز پس از گذشت 2 هزار و 500 سال همچنان قصه اي با همان پرسوناژهاي كليشه اي شامل قوي و ضعيف روايت مي شود.
اگرچه ورود ايزوگام ها طي دهه پيش، اميد كاهش هزينه هاي تعمير و عايق بام را تقويت كرد، اما ابلاغ قانون تنظيم بخشي از مقررات مالي دولت در اسفند سال 80 كه ماده 71 آن به شركت ملي پالايش و پخش فرآورده هاي نفتي ايران اجازه داد تا به منظور حفظ و صيانت از سرمايه هاي ملي، قيمت قير را بر اساس قيمت جهاني تنظيم كند، تمامي اميدها را نااميد ساخت. افزايش هزار درصدي قيمت قير طي چهار سال گذشته تمامي هزينه هاي تعمير بام را تحت تاثير قرار داد.
در تهيه عايق رطوبتي بخش ساختمان كه هر مترمربع آن 4 كيلوگرم وزن دارد، 7/3 كيلوگرم قير مصرف مي شود. ارزش مقدار قير مورد استفاده در هر متر مربع درسال نخست افزايش قيمت ها(1381)حدود 30 تومان و طي همين سال به رقمي در حدود 300 تومان رسيد كه در مقايسه، تفاوتي به ميزان 270 تومان را ايجاد كرد.
ترديدي نيست كه همسو با پيشرفت تكنولوژي و صنعت در بسياري از كشورها، امور ساختماني هم از اين نوآوري ها بي بهره نمانده است، ليكن در جوامع در حال توسعه مسائل مربوط به ساختمان به گونه اي ست كه گاه مشكلات و مزاحمت هاي زنجيره اي ديگر نظير آلودگي هاي زيست محيطي نيز ايجاد مي كند. با وجود بهبود روش هاي تقويت بام خانه، عايق سازي به وسيله قير مذاب و گوني از جمله روش هاي معمول و متداول در غالب شهرهاي ايران است. ليكن ذوب كردن قير در مقياس گسترده شهري، مطمئنا موجبات افزايش آلودگي هوا را در پي دارد. استفاده از ايزوگام ها و عايق هاي آماده، كمتر شامل اين آلودگي ها مي شود. در خريد ايزوگام ها نيز بايد اين نكته را مدنظر قرار دارد كه تنها بعضي ايزوگام ها داراي بيمه نامه و برخي ديگر نيز داراي ضمانت هاي چند ساله اند، برخي شركت ها نيز بسته به ميزان و متراژ كار، چند متري تخفيف مي دهند. اجرت نصب نيز چنانچه جدا از قيمت ايزوگام ها حساب شود، معمولا بين متري 250 تا 500 تومان متغير است. قيرگوني نيز به دو شيوه يك لايه و دو لايه انجام مي شود و جنس گوني نيز در قيمت آن تاثير دارد. گوني نخي درجه يك و درجه 2. در مورد عايق بام چند نكته بايستي رعايت شود؛ نخست اينكه دقت شود از عايقي كه داراي يك لايه پلي استر و تركيبي از مواد پتروشيمي و قير مذاب است، استفاده شود. همچنين عايقي مطلوب و مناسب است كه هنگام خم شدن ترك برندارد.
عايق ها بايستي داراي خاصيت الاستيكي باشند تا در مقابل كشش هاي عرضي و طولي مقاومت كنند. علاوه بر اين در هنگام بارش برف نيز نوع و شكل پاروها براي برف روبي از اهميت بالايي برخوردار است، چرا كه پاروها و شيوه هاي نامناسب برف روبي كيفيت و كارآيي عايق ها را از ميان مي برد. درخصوص قيمت نيز ذكر اين نكته ضروري ست كه اگرچه براي ايزوگام ها، قيمت هاي تقريبا يكساني در بازار وجود دارد، تعدد فروشگاه ها و همچنين اضافه شدن هزينه نصب، منجر به نوسان قيمت در فروشگاه هاي گوناگون شده است. مشكل بيمه و تفاوت آن با ضمانت نامه و ميزان هر كدام نيز تغييراتي را در قيمت ها ايجاد كرده كه پرس وجو از فروشنده هاي گوناگون درخصوص قيمت و تجربه افراد مجرب مي تواند براي افزايش عمر عايق  بام  راهكاري مناسب باشد.
چنانچه دولت نيز راه هاي تثبيت و تعديل قيمت قير را به عنوان اصلي ترين ماده ساخت عايق ها بررسي و كنترل كند، مي توان به آينده سقف هاي ناسالم اميدوار بود.