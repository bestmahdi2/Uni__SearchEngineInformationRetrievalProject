نگاه
برنامه سازي كودك و نوجوان
نخستين نشست از سلسله نشست هاي انتقادي پيرامون برنامه هاي تلويزيوني، با موضوع «مفهوم دين در برنامه هاي كودك و نوجوان» در دانشكده صداوسيما برگزار شد.
اين نشست كه با حضور دكتر باهنر اعلايي و رحيمي در محل آمفي تئاتر دانشكده صداوسيما برگزار شد، وضعيت گنجاندن مفاهيم ديني در برنامه هاي كودك و نوجوان توسط برنامه سازان صداوسيما مورد بحث و بررسي قرار گرفت.
در ابتداي دكتر باهنر، كارشناس مجري و مدرس دانشكده صدا و سيما، با طرح يك بحث تئوريك و نظري در حوزه برنامه هاي ديني كودكان و نوجوانان در صدا و سيما، گفت: در حوزه علوم اجتماعي روش شناسي مختلفي در تحقيقات وجود دارد كه اگر روش شناسي را يك مدل منطقي بدانيم كه در آن اصول تئوريك براي هدايت تحقيقات بر اساس تئوري حاصل مي شود مي توان گفت كه به سه چارچوب و روش شناسي در حوزه علوم اجتماعي مي توان اشاره كرد.
دكتر باهنر با اشاره به كارهاي انجام شده در حوزه روانشناسي ديني كودكان و نوجوانان، متذكر شد: اين كارها مي تواند دست مايه كار برنامه سازي و كار نقد برنامه ها قرار بگيرد.
رحيمي، مولف كتاب هاي درسي ديني دوره ابتدايي،  نيز با اشاره به بحث هاي مربوط به روانشناسي شناختي،  خاطرنشان كرد: در علوم روانشناسي شناختي اساسا بحث اين است كه آن كسي كه حرف ما را مي شنود و آن كسي كه ما را مي بيند، حال چه از طريق رسانه، چه در كلاس درس و چه در منزل، يك عنصر فعال است و در حقيقت اطلاعات را پردازش مي كند.اين طور نيست كه ما هر چيزي كه به او داديم، عينا آن را به ما پس بدهد يا همان چيز عينا در ذهنش نقش ببندد.
در ادامه نشست دكتر باهنر، «نيم رخ» را در زمره برنامه هاي موفق صدا و سيما قرار داد و افزود: اين برنامه پا را درون دنياي نوجوانان گذاشته و از عينك آنها به دنيا نگاه كرده و از نمادهايي استفاده كرده كه براي نوجوانان بسيار آشناست. اين برنامه ديدگاه رسانه محوري را كنار گذاشته و از مخاطب كار را آغاز كرده است.
اعلايي، مدير گروه كودك و نوجوان شبكه اول سيما نيز گفت: برنامه سازي كودك و نوجوان ابتدا مبتني بر ادبيات برنامه سازي تلويزيون است كه خود متكي بر تكنيك و هنر و فن است و ديگر مبتني بر روانشناسي رشد است كه لازم است در اين بخش با مخاطب آشنا بشويم و از آن شناخت داشته باشيم. اين دو ادبيات بايد تلفيقي از يكديگر شوند تا برنامه سازي كودك و نوجوان اتفاق بيفتد. وي افزود: متاسفانه در سازمان گاه تلفيق ادبيات روانشناسي رشد و ادبيات برنامه سازي آن طور كه بايد و شايد نمي افتد. گاه كساني هستند كه در زمينه هاي هنري و مخاطب تسلط كافي دارند ولي با رسانه آشنا نيستند و بالعكس. ضعف هر كدام از اين ها باعث مي شود، آن ارتباطي كه بايد با مخاطب برقرار شود، اتفاق نيفتد.