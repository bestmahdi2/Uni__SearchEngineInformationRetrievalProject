خبر
پاركينگ هاي تهران فقط براي 22 هزار خودرو
فكرش را بكنيد، انبوه خودروهاي جديدي كه روزانه وارد شبكه معابر شهري تهران مي شوند، قادر خواهند بود كل ظرفيت پاركينگ هاي تهران كه طي چند دهه گذشته ساخته شده اند را تنها در مدت 15 روز پر كنند. عجيب است، اما واقعيت دارد.
شهرام جباري زادگان كارشناس برنامه ريزي شهري در اين باره مي گويد: هر هفته 10 هزار خودرو جديد وارد خيابان هاي تهران مي شود، در حالي كه در مقابل تقريبا هيچ خودرو قديمي و فرسوده اي از رده خارج نمي شود. اين كارشناس شهري معتقد است: ورود هر خودرو جديد هزينه هاي بسياري را بر مديريت شهري تحميل مي كند، درحالي كه براي احداث يك پاركينگ طبقاتي با ظرفيت چند صد دستگاه خودرو در مركز شهر ميلياردها تومان هزينه و سالها وقت صرف مي شود. جباري زادگان مجموع گنجايش پاركينگ هاي تهران اعم از طبقاتي و مسطح را حدود 22 هزار دستگاه ذكر مي كند و مي گويد: سرعت توليد خودروها از شتاب رشد جمعيت تهران سبقت گرفته است و اين در حالي است كه فعاليت هاي زيربنايي جاري در زمينه احداث بزرگراه، خيابان و پل در رقابتي نابرابر قادر به پاسخگويي به روند موجود ورود خودرو به تهران به ميزان هر دقيقه يك دستگاه نيست.
منطقه 11، موفق در طرح مكمل مبارزه با موش
مثل اينكه اين طرح مكمل مبارزه با موش بدجوري دمار از روزگار موش هاي تهراني درآورده است، چون هر روز كه مي گذرد، اخبار تازه تري از اقدامات شركت ساماندهي صنايع و مشاغل شهر در مناطق مختلف شهرداري مي رسد. يكي از مناطقي كه در اين زمينه فعاليت چشمگيري داشته، منطقه 11 شهرداري است. اين منطقه با برپايي سه پايگاه ثابت در ايام انجام اين طرح، ضمن ثبت شكايات شهروندان و اعزام اكيپ اتلاف، با در اختيار گذاشتن انواع تله هاي زنده گير و كشنده جهت استفاده در محل هاي مسكوني و واحدهاي تجاري، اقدام به مبارزه با اين جانوران مضر شهري كرد.همچنين پايگاه هاي اطلاع رساني منطقه 11 با ثبت 932 مورد مراجعه حضوري، 206 مورد تماس تلفني و 54 مورد تماس با واحد 137 روابط عمومي شهرداري تهران موفق به شناسايي 32316 منفذ و صدور 268 اخطاريه به واحدهاي تجاري زباله ساز در سطح منطقه شدند.