در سال 83
112 هزار نفر سهام خودرو خريدند
گروه بورس: سال 83 را مي توان سال همه نوسان ها براي سهام خودرو ناميد. در حالي كه ارزش سهام شركت هاي خودروسازي در بهار اين سال به اوج خود رسيده بود، سهامداران شركت هاي ياد شده پاييز و زمستان سال جاري را با افت ارزش دارايي هاي خود سپري كردند.
گزارش خبرنگار «همشهري» حاكي است: در سال جاري 112 هزار نفر در 228 هزار نوبت با مراجعه به شركت هاي كارگزاري براي 37 نماد گشوده شده در گروه خودروسازان و قطعه سازان دستور خريد صادر كردند. اين تعداد، نماد 9 مورد حق تقدم ناشي از افزايش سرمايه شركت هاي اين گروه را نيز شامل مي شود.
براين اساس در يك سال گذشته يك ميلياردو 600 ميليون سهم شركت هاي خودروساز و قطعه ساز در بورس تهران در مجموع به ارزش 9 هزار و 312 ميليارد ريال دادوستد شد.بيشترين تعداد متقاضيان در اين سال براي خريد سهام ايران خودرو صف كشيدند. طي دوره يادشده 31 هزار و 500 نفر با پرداخت دو هزار و 700 ميليارد ريال مالك 475 ميليون سهم ايران خودرو شدند.
پس از ايران خودرو شركت هاي گروه بهمن و ايران خودرو ديزل هريك با جذب حدود 13 هزار نفر توجه بيشترين خريداران سهام را در اين گروه به خود جلب كردند. اما از نظر ارزش معاملات انجام شده پس از ايران خودرو شركت سايپا رتبه دوم را به خود اختصاص داد. ارزش دادوستدهاي صورت گرفته بر سهام اين شركت طي يك سال گذشته از يكهزارو300 ميليارد ريال فراتر رفت.
اين گزارش حاكي است: در يك سال گذشته شركت هاي قطعه ساز بورس تهران از بالاترين ميزان رشد قيمت سهام در بازار برخوردار بودند؛ به طوري كه ارزش دارايي هاي سهامداران 6 شركت قطعه ساز بورس طي اين دوره بيش از 30 درصد بالا رفت. در اين بين الكتريك شرق با 2/46 در صدرشد قيمت در رتبه نخست ايستاد.
سهامداران شركت هاي رينگ مشهد، قطعات اتومبيل و محورسازان هم رشدهاي بيش از 30 درصد را تجربه كردند.
آخرين آمار دريافتي نشان مي دهد: در حال حاضر شركت سايپا با ارزش بازاري در حدود 18 هزار و 140 ميليارد ريال 5/4 درصد از كل ارزش بازار سهام تهران را به خود اختصاص داده و در بين خودروسازان بورس تهران عنوان بزرگترين شركت را كسب كرده است.در پي سايپا، ايران خودرو با ارزشي معادل 15 هزار ميليارد ريال در جايگاه دوم و گروه بهمن با ارزش 7هزار و 300 ميليارد ريالي در رتبه سوم جاي گرفته است.