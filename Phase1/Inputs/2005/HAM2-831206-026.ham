زاويه ديد
حكايت تاريخي چاله هاي خياباني
احسان ناظم بكايي 
تصوير اول:
مرد ميانسال با چند بسته پلاستيكي در دست از بقالي بيرون آمد. برف همه جا را سفيد كرده بود. كپه اي برف از شاخه درخت كاج سريد و كف خيابان پخش شد. برفابه ها سرتاسر خيابان را گرفته بود و صداي چلپ چلپ قدم هاي عابران و لاستيك اتومبيل ها لحظه اي قطع نمي شد، خيسي حتي از ديوارها هم بالا رفته بود.
مرد با احتياط پايش را داخل پياده رو خيس گذاشت، هنوز پاي ديگرش را روي جدول كنار جوي نگذاشته بود كه احساس كرد زير پايش خالي شد، با شتاب به زمين برخورد كرد و...
تصوير دوم:
جوي آب هرچه با خود داشته بود با خيابان و پياده رو تقسيم كرده بود. آب و فاضلاب و هزاران آشغال ديگر در زير شرشر باران پخش شده بود در سطح خيابان و آب ديوانه وار وقتي از دهانه زيرپل بيرون مي زد به هر طرف سرك مي كشيد. مرد مغازه دار چند تا گوني دم در مغازه گذاشته بود و با جارو داشت آب داخل مغازه را خالي مي كرد.
پيرمردي با كت و شلواري اتوكشيده به سختي مي كوشيد خود را از كنار ملغمه كثافات عبور دهد، ناگهان اتومبيلي با سرعت عبور كرد و آب از زيرچرخ پاشيد به هر كه در پياده رو بود، از جمله همان پيرمرد شيك پوش.
خرده هاي آشغال و برگ كاج، روي سر از شدت عصباني سرخ شده پيرمرد نشسته بود. پيرمرد بدون توجه به آب داخل پياده رو، به سرعت در ميان آنها راه افتاد و كفش هاي واكس زده اش در گنداب فرو رفت، چند قدمي جلوتر نرفته بود كه زيرپايش خالي شد و تا كمر زير آب رفت، او درست افتاده بود وسط چاله اي كه... چند روز پيش كنده بود.
دو تصوير فوق، نمونه هايي كوچك از هزاران تصويري است كه در روزهاي باراني، برفي، يخبندان و حتي روزهاي آفتابي در هر گوشه از شهر مي بينيم.
يك نم باران يا يك ريزش برف كوتاه كافي است تا اورژانس بيمارستان ها پر شود از كساني كه بر اثر سر خوردن در معابر دست و پا يا ساير جوارحشان مضروب شده و برخي حتي سر از اتاق عمل در مي آورند. پياده روهاي كم عرض - حتي برخي خيابان ها، بدون پياده روست - و كند و كاو سازمان هاي متعدد كه صداي گوشخراش پيكورهايشان به اهالي محله مژده خرابي جديدي را مي دهند از يك سو و تنوع شديد در نوع سنگفرش كردن پياده روها، از آسفالت كردن پياده رو ها كه سريع ترين راهكار است تا موزائيك هاي رنگارنگ كه همگي با اولين باران به شدت لغزنده مي شوند، از سويي ديگر باعث مي شود تا ده ها رهگذر قيد عبور از پياده روها را بزنند و در كنار خيابان طي مسير كنند كه خود خالي از خطر نيست. تصادف با اتومبيل ها، رها شدن سنگ از زير چرخ اتومبيل ها و برخورد احتمالي به چشم، پاشيده شدن آب از گودال ها بر اثر عبور اتومبيل هاي بي مبالات و... از نمونه هاي اين خطرات هستند.
چاله هاي موجود نيز هنگام بارندگي در تشخيص عمقشان، همه را دچار اشتباه مي كنند و بعيد نيست حتي اتومبيلي در آنها فرو رود و تازه از نشست هاي ناگهاني و فرو رفتن زمين به خصوص هنگام سرباز كردن چاهي قديمي يا آشكار شدن كم كاري پيمانكاران در ريختن خاك دستي هم نمي توان چشمپوشي كرد.
در كنار چنين معايبي كه به خصوص در هنگام ريزش نزولات جوي در سطح شهر، بيشتر نمود پيدا مي كند، شهروندان نيز استفاده از كفش هاي مناسب را ناديده مي گيرند.معمولا كفش هايي كه در زمستان و در قديم استفاده مي شده با استفاده از ميخ هاي آهني و نعل هاي مخصوص چنان گيرا ساخته مي شده كه كمتر دچار لغزش مي شدند، ولي امروز كفش ها آنقدر استفاده مي شوند كه كفشان صاف صاف مي شود - به خاطر گراني كفش - يا اصلا داراي لژ مناسبي به خصوص از نوع آهني آن نيستند تا وضعيت كفش هاي پاشنه بلند و... هم كه اظهرمن الشمس است.
استفاده از چكمه هم با توجه به كاهش حجم برف در تهران جز براي برف روبان باعث جلب توجه و خنده و شادي سايرين مي شود، چون بعيد است كسي براي برفي كه به اندازه يك بند انگشت بر زمين نشسته - و در اكثر مناطق مركزي و جنوبي شهر ننشسته - چكمه هايي كه تا زانو اندازه شان است بپوشند. داشتن حواس جمع و تمركز - چيزي كه به دليل فشار زندگي در تهران تقريبا ناياب است - براي عبور از مناطق مشكوك لغزنده هم بسيار موثر است، چون ليز خوردن و راهي بيمارستان شدن لااقل چند هفته اي علاوه بر خود شخص، اطرافيان را هم از كار و زندگي مي اندازد و البته حسابي جيب ها را خالي مي كند. به هر حال درست است كه طبق قول قدما آدم تو زندگي از لحظه بعدش هم خبر نداره ولي شرط عقل رعايت احتياط از جانب ماست و بهسازي،بازسازي و كنترل كيفي معابر از طرف سازمان هاي ذي ربط.