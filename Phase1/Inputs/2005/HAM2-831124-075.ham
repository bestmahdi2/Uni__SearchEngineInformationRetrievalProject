نشت گاز 6 تن را مصدوم كرد
گروه حوادث:بر اثر نشت گاز منوكسيد كربن، 6 تن هنگام استحمام در حمام نمره اي در جنوب شهر تهران روانه بيمارستان شدند.
اين حادثه در ساعت 13 و 39 دقيقه ظهر چهارشنبه در منطقه «قلعه مرغي» تهران رخ داد.
دو زن 30 و 35 ساله به همراه نوزاد 9 ماهه، يك پير مرد 70 ساله، جوان 35 ساله و يك زن 60 ساله از جمله افرادي بودند كه دچار حادثه شدند.
در نخستين حادثه، دو زن به همراه نوزاد 9 ماهه مشغول شست وشو بودند كه ناگهان يكي از آنها از حالت تهوع و سرگيجه خود ابراز نگراني كرد. زن ديگر نيز با مشاهده همين علائم در نوزاد خود به سرعت اقدام به پوشاندن لباسهايش كرد، اما در همين هنگام با بازكردن درب حمام براي تعويض هواي داخل آن، بر روي زمين افتاد و به حالت اغما فرو رفت. زن ديگر نيز با حالتي مشابه، بر روي كف حمام افتاد و بيهوش شد.
از سوي ديگر، سرايدار اين حمام كه سابقه 36 سال كار در اين مكان را داشت و براي نخستين بار اين حادثه را مشاهده كرده بود، با ديدن وضعيت اين دو زن به سرعت اقدام به بيرون آوردن افراد ديگر از جمله يك پيرمرد از ساير شماره هاي حمام كرد؛ اما براي باز كردن درب حمام با مشكل مواجه شد.
با حضور مأموران آتش نشاني در محل حادثه و بسته شدن شير اصلي گاز، 6 مصدوم از داخل حمام خارج شدند. اما به علت قفل شدن دهان مصدومان به علت گازگرفتگي، آمبولانس اورژانس نيز به كمك آمد و 2 تن از مصدومان از جمله زن و مردي را كه در حالت وخيمي به سر مي بردند، به بيمارستان منتقل كرد.
عظيمي پور، فرمانده ايستگاه 28 آتش نشاني تهران گفت:علت وقوع اين حادثه نامشخص و متعاقبا توسط كارشناسان ايمني سازمان آتش نشاني و خدمات ايمني اعلام خواهد شد.