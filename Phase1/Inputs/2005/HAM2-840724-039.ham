از صبح تاشب
حميد رضا پور نصيري
امروز مي توانيد تلافي روزهاي بدون فوتبال هفته پيش را در بياوريد، چون دو مسابقه از پرسپوليس و استقلال برگزار مي شود و هر دوي آنها از شبكه 3 پخش خواهد شد. البته نكته اي در اين ميان است و آن هم اينكه چون اين دو بازي همزمان هستند به احتمال زياد به طور موازي تدوين  شده و نمايش داده مي شوند تا طرفداران هر دو تيم راضي باشند. بازي پرسپوليس و ذوب آهن در تهران و بازي استقلال و سپاهان در اصفهان برگزار مي شود و زمان شروع هر دو مسابقه 19:45 است. علاوه بر اين به احتمال زياد دربي جذاب دو تيم مادريد(رئال و اتلتيكو)ساعت 23 به صورت مستقيم پخش خواهد شد، البته به شرطي كه شبكه سه اي ها بتوانند ميان برنامه هاي ويژه رمضان و پخش فوتبال پرسپوليس و استقلال، زماني براي اين بازي پيدا كنند. نكته جالب در پخش فوتبال هاي اينگونه، از دست رفتن زمان هاي اصلي بازي در پخش زنده است كه معمولا از شانس خوب سوئيچر اين فوتبال ها معمولا وقتي يك بازي روي آنتن است، در زمين ديگر، تيم ها گلزني مي كنند و بالعكس! بايد ديد ميزان خوش شانسي امروز دوستان در واحد پخش چقدر است...
مجموعه هاي تلويزيوني هم كه مثل شب هاي پيش نمايش داده مي شود؛ شبكه 2 ساعت 18:05 سريال او يك فرشته بود را پخش مي كند و بعد از آن در ساعت 18:40 شبكه3 متهم گريخت را روي آنتن مي فرستد كه طبق پيش بيني ها، پربيننده ترين مجموعه اين ماه  است. بعد از آن هم نوبت به شبكه تهران مي رسد تا مجموعه براي آخرين بار را در ساعت 19:15 نمايش دهد. ساعت 22 هم، زمان پخش مرده متحرك از شبكه يك است. اما جالب  است كه با وجود ساخته شدن مجموعه هاي متعدد و متفاوت ايراني براي اين ماه، باز هم تلويزيوني ها دست از مجموعه هاي بي كيفيت عربي برنداشته اند و مي شود در شبكه هاي مختلف رد پاي سريال سازهاي عرب را پيدا كرد. يكي از آنها مجموعه روزهاي شورش است كه هر روز ساعت 16:30 از شبكه2 پخش مي شود و ديگري مجموعه بازگشت به حيفا ست كه هر شب ساعت 23:15 از طريق شبكه تهران روي آنتن مي رود.
از مجموعه هاي هفتگي تلويزيون هم كه يكشنبه ها پخش مي شوند احتمالا فقط مي توانيد پيله هاي پرواز را ببينيد كه ساعت 21 از شبكه 2 پخش مي شود.
از ديگر برنامه هاي اين شب ها هم مي شود به جشن رمضان اشاره كرد كه با اجراي محمودشهرياري و جواد يحيوي هرشب ساعت 21:30 از شبكه تهران پخش مي شود. حوض فيروزه هم ويژه برنامه شبكه يكي هاست كه با اجراي رسول نجفيان هر شب ساعت 23:30 نمايش داده مي شود. ساعت 19:45 هم برنامه ضيافت پخش مي شود كه يك ويژه برنامه موسيقايي براي رمضان است و سهيل محمودي اجراي آن را برعهده دارد و هرشب از شبكه2 نمايش داده مي شود. طرفداران برنامه آسمان شب هم مي توانند شب هاي فرد، ساعت 22:45 برنامه مورد علاقه شان را از شبكه4 تماشا كنند.