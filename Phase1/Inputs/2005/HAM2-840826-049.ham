لايحه بازار اوراق بهادار يكشنبه آينده نهايي مي شود
گروه بورس: همزمان با رفع ايرادهاي شوراي نگهبان به لايحه بازار اوراق بهادار در كميسيون اقتصادي مجلس اصلاحات انجام شده يكشنبه آينده در صحن پارلمان براي تاييد نهايي مطرح مي شود.
براساس گزارش هاي مشابهي كه روي خروجي خبرگزاري ها و سايت هاي خبري بورس قرار گرفته، در جلسه اي كه عصر سه شنبه با حضور نمايندگان شوراي نگهبان و دبيركل بورس و اعضاي كميسيون اقتصادي مجلس برگزار شد اصلاحات مورد نظر شوراي نگهبان در لايحه بازار اوراق بهادار اعمال شد.
نايب رئيس كميسيون اقتصادي مجلس ضمن تاييد اين مطلب گفت: كميسيون اقتصادي مجلس با اصلاح يكي از تبصره هاي ماده 56 لايحه بازار سرمايه، دولت را ملزم كردند كه تغييراتي را در مورد بورس هاي كالايي كه هماهنگ با اين لايحه باشد، ايجاد كند.به اين ترتيب اين اصلاحيه بزودي در صحن علني مطرح و با تصويب دوباره به شوراي نگهبان ارسال خواهد شد.
رييس هيأت مديره بورس هم گفت: بررسي مجدد لايحه بازار اوراق بهادار و رفع ايراد هاي شوراي نگهبان لطمه اي به اصل لايحه وارد نكرد.
حيدر مستخدمين حسيني در گفت وگو با «مهر» با بيان اين مطلب افزود: در جلسه كميسيون اقتصادي مجلس كه با حضور نمايندگان دولت و شوراي نگهبان برگزار شد، تغييراتي در جهت رفع ايراد هاي شوراي نگهبان داده شد كه اين تحولات عمقي نبوده و خللي در اصل لايحه ايجاد نمي كند.
وي با اشاره به اينكه اولين ايراد شوراي نگهبان به ماده 60 قانون اساسي مربوط بود، افزود: براين اساس بايد مقام پاسخگو در مقابل مجلس مشخص باشد و براي رفع اين مشكل تبصره اي به ماده چهارم لايحه بازار اوراق بهادار اضافه شد.براساس اين تبصره كليه مصوبات شوراي بورس پس از تصويب وزير امور اقتصادي و دارايي لازم الاجرا است و به اين ترتيب مقام پاسخگو نيز تعيين شد.
وي تأكيد كرد: ايراد دوم شوراي نگهبان مربوط به تبصره ماده 53 بود كه با توافق نمايندگان مجلس، دولت و شوراي نگهبان اين تبصره از لايحه حذف شد. براساس تبصره حذف شده تا زمان اجرايي شدن قانون مانند تشكيل كانون ها كه چهارماه به طول خواهد كشيد قانون فعلي جاري خواهد بود كه اين تبصره به طور كلي حذف شد.
وي با اشاره به اينكه نيازي به وجود اين تبصره نبود، تصريح كرد: اين لايحه اوايل هفته آينده در صحن علني مجلس مطرح و پس از تصويب به شوراي نگهبان فرستاده مي شود كه به احتمال زياد اين لايحه اواخر هفته به قانون تبديل خواهد شد. او در گفت وگو با ايسنا اظهار داشت: مدت قانوني كه براي اين بحث گذاشته شده سه ماه است. كل قانون را دولت بايد ظرف چهار ماه اجرا كند اما اساسنامه در ظرف سه ماه تنظيم خواهد شد. ما مقدمات كار را فراهم كرديم. او تأكيد كرد: سعي كرديم قبل از مهلت قانوني تمام كارهايي كه بايد صورت گيرد انجام دهيم و اساسنامه، آيين نامه ها و دستورالعمل هاي اجرايي را تدوين كنيم.
وي با بيان اينكه با تصويب اساسنامه بلافاصله اعضاي هيات مديره سازمان بورس را بايد تعيين و منصوب كرد افزود: اين هيات از سوي اعضاي شوراي بورس و رييس شوراي بورس يعني وزير اقتصاد منصوب خواهد شد. همچنين هيات مديره جديد بايد فعاليت هاي اجرايي اعمال قانون بازار اوراق بهادار را عملياتي كند به اين صورت تكليفي بر دبير كل فعلي و هيات مديره فعلي بورس نخواهد بود.