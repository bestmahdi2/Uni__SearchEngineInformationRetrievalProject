معضل مصرف روزافزون بنزين در كشور ادامه دارد
چهار ميليارد دلار هزينه واردات بنزين در سال جاري
گروه اقتصادي: بنزين كه به دليل سياست هاي به ارث رسيده از گذشته به عنوان يك بحران جاري و رو به تزايد اقتصاد كشور را تهديد مي كند با ادامه سياست هاي جاري به عنوان يك معضل اقتصادي به دولت جديد منتقل خواهد شد.
به گزارش خبرنگار ما دولت هاي قبلي و فعلي به دليل تأييد مستقيم يارانه پنهان بنزين در اقتصاد روزمره مردم از برخورد جدي با اين مسئله روي گرداندند و تنها به طرح مشكل پرداختند. با تحول رويكرد عمومي در انتخابات سوم تيرماه انتظار مي رود كه دولت جديد باتوجه به سياست هاي عدالت محور اعطاي يارانه پنهان بنزين به صورت مساوي و غير هدفمند به همه اقشار جامعه را مورد بازنگري قرار دهد.
ديروز حسين كاشفي مديرعامل شركت ملي پخش فرآورده هاي نفتي با اشاره به كسري بودجه واردات بنزين در سال جاري كل هزينه مورد نياز براي واردات بنزين را چهار تا چهارونيم ميليارد دلار اعلام كرد.
اين ميزان بودجه براي واردات بنزين درحالي بايد اختصاص يابد كه براساس برخي گزارش ها بخش عمده اين ميزان واردات به دليل تفاوت قيمت بنزين داخلي با كشورهاي همسايه قاچاق مي شود. برخي منابع حتي ميزان واردات بنزين را با ميزان قاچاق مساوي مي دانند و تأكيد مي كنند كه توليد داخلي براي تأمين مصرف كافي است.
به گفته مديرعامل شركت ملي پخش فرآورده هاي نفتي ايران در سال جاري و تاكنون 5/1 ميليارد دلار صرف واردات بنزين شده است و ميانگين واردات بنزين براي سال جاري 26 ميليون ليتر در روز مي باشد. وي همچنين ميزان كسري بودجه واردات شش ماهه نخست سال را معادل 900 ميليون دلار ذكر كرد.وي  همچنين  پيش بيني  كرد كه  با اوج گيري  سفرهاي  تابستاني  در ماههاي مرداد و شهريور امسال ، واردات  بنزين  در دو ماه  مورد بحث  به  روزانه  30ميليون  ليتر و مصرف  آن نيز به  75 تا 78 ميليون  ليتر در روز بالغ  شود.
كاشفي  ميانگين  مصرف  بنزين  كشور از ابتداي  سال  تاكنون  را 66 ميليون  ليتردر روز، اعلام  كرد.
وي  درخصوص  كسري  بودجه  واردات  بنزين  در شش  ماهه  نخست  امسال  گفت : هزينه 5/1 ميليارد دلار واردات  بنزين  براي  شش  ماهه  اول  سال  كه  در بودجه  سال  84پيش  بيني  شده  بود، براساس  هرتن  بنزين  420 دلار محاسبه  شد.با افزايش  قيمتهاي نفت ، قيمت  هر تن  بنزين  به  500 دلار و در مواقعي  به  بيش  از آن رسيد.
با اشاره  به  اينكه  با آگاهي  از وضع  مصرف  و قيمتهاي  بنزين  احتمال  مواجهه  بامشكل  درخصوص  كسري  بودجه  واردات  بنزين  پيش  بيني  مي شد، افزود: به همين  دليل پيگيريها از ابتداي  سال  آغاز شد و با جلساتي  كه  با سازمان  مديريت  وبرنامه  ريزي  برگزار شد، در نهايت  دولت  لايحه  كسري  بودجه  واردات  بنزين  براي شش  ماهه  اول  سال  را تصويب  و به  مجلس  ارايه  كرد.وي ابراز اميدواري  كرد، در زمان  بررسي  لايحه  كسري  بودجه  واردات  بنزين براي  شش  ماهه  اول  امسال ، مجلس  براي  تامين  بودجه  واردات  بنزين  در شش  ماهه دوم  سال  نيز تدبير كند.