كابوس تمدن
فرزانه سالمي- درپس هر سخني از تمدن، دغدغه اي انساني وجود دارد كه بهبود زندگي را نويد مي بخشد، اما گاهي اين دغدغه ها نيز ترسناك و ويرانگر جلوه مي كنند. چهار سال پيش را به ياد آوريد؛ اكتبر سال 2001 ميلادي شاهد حمله تمدن غرب به افغانستاني بود كه در عين فرو رفتن در گرداب تروريسم، چند ميليون انسان گرسنه را در خود جاي داده بود و حملات پياپي به مواضع غيرنظامي، جان انسان هاي بيگناه زيادي را در شهرهاي مختلف افغانستان تهديد مي كرد. در همان زمان، نوام چامسكي اين وضعيت را نسل كشي خاموش خواند وغرب را مسئول مستقيم آن دانست. مرگ 4 هزار غيرنظامي در جريان حمله آمريكا به افغانستان هم چندان در رسانه هاي غربي انعكاس نداشت.در ماه مارس سال 2003 ميلادي نيز حمله به عراق بارديگر موجب به خطر افتادن جان انسان هايي شد كه پيشتر نيز در كابوس تحريم ها عليه عراق غرق شده بودند. اين نوع از تمدن كه پاي انسان هاي گرسنه را به جنگ مي كشاند، هنوز هم به پايان نرسيده است. از زمان آغاز برنامه مبارزه با تروريسم و با گذشت 49 ماه، آمريكا و متحدانش هنوز موفق به يافتن اسامه بن لادن نشده اند، اما در مجموع دو جنگ افغانستان و عراق، موجبات مرگ 110 هزار تا 130 هزار غيرنظامي را فراهم آورده اند. ماه اكتبر گذشته، پاكستان با زلزله عظيمي روبه رو شد كه به مرگ 50 هزار نفر و بي خانمان شدن حداقل 2 ميليون نفر منجر شد. در همان زمان، پاكستان خواهان كمك اضطراري و فوري از برخي كشورها شد، اما اين كشورها مشغوليت هاي مهمتري داشتند. در مقابل درخواست ارسال بالگرد به پاكستان، آمريكا تنها 8 فروند بالگرد را به كمك زلزله زدگان فرستاد و انگليس هم سهمي در آن نداشت.در همان ماه، توني بلر نخست وزير انگليس- به جايگزين كردن تسليحات اين كشور با نسل جديد سلاح هاي هسته اي مشغول بود.
اين بار سودان را در نظر بگيريد كه از دو سال پيش با خطر نسل كشي هاي گسترده مواجه بوده است. ظاهرا قرار است خطوط لوله نفت در همان مناطق پاكسازي شده به جريان بيفتد. شركت هاي نفتي انگليسي، چيني، هندي و ژاپني از حالا رقابت خود را آغاز كرده اند. شركت هاي آمريكايي هم به دنبال سهم خود هستند و به رغم آنكه آمريكا در زمان رياست جمهوري كلينتون از انجام امور تجاري در سودان منع شده است، شركت هاي آمريكايي قصد ندارند به بخت خود پشت پا بزنند. اگر حوادث دو سال اخير در سودان هم، نسل كشي ست، چرا تمدن غرب از هيچ مداخله نظامي براي توقف آن سخن به ميان نمي آورد؟
شهروندان غربي هم در جريان تصميم گيري هاي دولت متبوع خود با هزينه بالاي ماليات، هجوم مهاجران خارجي و از دست دادن فرزندان خود در جبهه هاي جنگ مواجه مي شوند. آنها در واقع با نسخه از پيش پيچيده شده اي روبه رو هستند كه به جاي بهبود شرايط جهاني، آن را وخيم تر مي كند. اين همان كابوسي ست كه رابين درانات تاگور، شاعر هندي نيز در زمان جنگ جهاني دوم به آن اشاره مي كرد: ناكامي غرب در حفظ تمدن چندين قرن گذشته به كابوسي شباهت دارد.
در اين ميان، مدعيان حفظ و گسترش تمدن، در واقع آن را نابود مي كنند.