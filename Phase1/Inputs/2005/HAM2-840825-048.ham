كريمي راد پس از 3هفته در جمع خبرنگاران سخن گفت
بي اطلاعي سخنگوي قوه قضائيه از فيلتر شدن برخي سايت ها
گروه اجتماعي- زهرا رفيعي: سخنگوي قوه قضائيه ديروز در جمع خبرنگاران با اظهار بي اطلاعي از فيلتر شدن برخي سايت هايي كه با محتواي مسائل «زنان» فعاليت مي كنند اعلام نظر در مورد اين پرونده را به مانند موضوعات اعلام نام مفسدان اقتصادي، حوادث اخير اهواز، لايحه جرم سياسي آزمون دستياري به هفته ديگر موكول كرد.
در اين برنامه محمد شادابي مسئول روابط عمومي دادگستري تهران در توضيح خبر «بيانيه فعالان امور زنان در اعتراض به فيلترينگ سايت هاي مربوط به زنان به رئيس قوه قضاييه» به خبرنگار همشهري گفت: بسياري از ispها(شركت هايي كه خدمات اينترنت ارائه مي كنند)به جاي فيلتر كردن سايت هاي غيرمجاز با محتواي مشخص شده از سوي دستگاه قضايي به تشخيص خود سايت ها را فيلتر كرده اند. ispها نمي بايستي سايت ها را به صورت «كلمه اي» فيلتر كنند. بسياري از سايت هاي علمي به دليل داشتن كلمه «زن»، «دختر»، «جنس زن» فيلتر شده اند.برخي ispها به جاي خريد دستگاهي كه به صورت تركيبي به جستجوي كلمات و محتواي مستهجن است، به اين روش عمل مي كنند.اگر مخابرات هم اين كار را كرده باشد بدترين راه ممكن را انتخاب كرده است. دستگاه قضايي دستور فيلتر سايت هاي غيرمجاز و غيراخلاقي را داده است ولي اينكه هر isp به چه نحوي اين كار را انجام داده اند به دستگاه قضايي ربطي ندارد. مسئولان سايت هاي زنان مي توانند نسبت به شيوه فيلترينگ مخابرات شكايت و اعلام خسارت كنند.در ادامه نشست با خبرنگاران كريمي راد گفت:در بررسي سازمان مديريت و برنامه ريزي نسبت به ميزان و نحوه تكريم ارباب رجوع توسط دستگاه هاي دولتي، دادگستري هاي استان گيلان، قم و ايلام بيشترين امتياز را كسب كرده اند.
جمال كريمي راد سخنگوي قوه قضائيه و وزير دادگستري كه پس از سه هفته تأخير در برگزاري جلسات هفتگي در جمع خبرنگاران حاضر شده بود، گفت: اين بررسي مربوط به سال 83 است، اگر چه رؤساي برخي از اين دادگستري ها تغيير كرده اند ولي از آنها تقدير به عمل خواهد آمد.
وي در ادامه با اشاره به اهداي 243 ميليون تومان براي آزادي 303 نفر از زندانيان نيازمند در ماه مبارك رمضان از سوي دولت گفت: پيش از اين دولت 2ميليارد و 500 ميليون تومان هم در اختيار قوه قضائيه براي آزادي قرارداده بود. به زودي ديه حادثه ديدگان پاكدشت پرداخت خواهد شد. وي در مورد دانشجويان زنداني گفت: دستگاه قضايي منتظر ليست رسمي وزارت علوم براي آزادسازي دانشجويان است كه با دستور رئيس قوه قضائيه و فرمان رهبر به صورت ويژه عفو شوند.
وي در مورد احضار دانشجويان به مراجع قضايي كه در حال حاضر صورت مي گيرد، گفت: سياست قوه قضائيه در مورد دانشجويان تغيير نكرده و اگر موردي را شما مي بينيد پرونده مربوط به گذشته است.