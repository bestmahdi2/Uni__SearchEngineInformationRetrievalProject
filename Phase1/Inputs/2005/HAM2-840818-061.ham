دوزخيان روي زمين فرانسه
امين فرزانه
خيزش حاشيه نشين ها و در حاشيه مانده هاي فرانسوي را نمي توان يك تسويه حساب سياسي قلمداد كرد.
اگرچه اين روزها تلاش زيادي از طرف سياستمداران صورت مي گيرد تا مسير شورش هاي اخير فرانسه را به سمت كشمكش هاي سياسي تغيير دهند، اما اين تلاش ها، قطعاً  به ثمر نمي رسد؛ چرا كه خاستگاه اين شورش ها، حواشي شهر و مردمي است كه هميشه در جامعه فرانسه و فرانسويان احساس «در حاشيه ماندن» كرده اند. يا به تعبير «فرانس فانون» شايد اينان،  همان «دوزخيان روي زمين» در فرانسه باشند.
موج تازه اي كه در فرانسه شروع شده، موج حق طلبي اجتماعي است، نه تغييرطلبي سياسي. آفريقايي تباران فرانسه زباني كه عليرغم پذيرش تابعيت و پرچم فرانسه، نتوانسته اند به عنوان «هموطن» پذيرفته شوند، حالا احساس گمشدگي وگم كردگي مي كنند. خود را گمشده اي مي بينند كه هويت آفريقايي شان را هم گم كرده اند؛ سياهاني كه آفريقايي نيستند و فرانسوي هم نشده اند. آنها حاشيه نشيناني هستند كه به گفته «محمد عجلاني» كارشناس مقيم فرانسه «كساني كه در اطراف پاريس يا شهرهاي ديگر زندگي مي كنند از نظر اجتماعي و اقتصادي به حاشيه رانده شده اند و خدمات عمومي به آنها ارائه نمي شود.»
اين كارشناس عرب تبار فرانسوي ضمن تحليلي دقيق از علل رفتارهاي نژاد پرستانه دولتمردان فرانسه و به طور كلي اروپاييان با اين حاشيه نشين ها رفتار مردم عادي فرانسه را هم تابع همين رفتارها مي داند، مردمي كه دل خوشي از حاشيه نشين هاي رنگين پوست ندارند. رنگين پوستاني كه باعث كثيف شدن شهرها و ناامني اجتماعشان مي دانند.
اين نگاههاي تبعيض آميز را نمي توان به راحتي پذيرفت و تحمل كرد. «عجلان» در گفت وگو با واحد مركزي خبر مي گويد: «دولت فرانسه به حاشيه نشين ها اهميت نمي دهد. بويژه آن كه درصد بيكاري در اين بخش از جامعه فرانسه بيش از يازده درصد است.»
فرصت طلبي آمريكايي ها
در حالي كه آخرين خبرها(شب دوشنبه)حكايت از آتش زدن سيصد خودرو به وسيله معترضان به تبعيض نژادي و بي اعتنايي به حاشيه نشين ها دارد، خبرگزاري «فرانس پرس» از شيكاگو آمريكا و به نقل از يك كارشناس آمريكايي نوشت: «اگرچه مسلمانان و آمريكاييان عرب تبار پس از حملات تروريستي يازده سپتامبر در اين كشور با موج خشونت و نفرت روبه رو شدند، اما هرگز به اندازه همتايان فرانسوي خود با تبعيض و محروميت روبه رو نيستند.»
«ميرا اوبرمن» كه اين يادداشت را نوشته، تلاش كرده است در اين معركه، براي تنگناهايي كه مسلمانان و عرب تباران در آمريكا با آن روبه رو هستند، سرپوشي فرانسوي پيدا كند و چنين القا كند كه آمريكا عليه مسلمانان رفتار مطلوب تري داشته است. به عبارت بهتر، فرانسوي ها اكنون با متحدان سياسي اي مواجهه مي شوند كه از آب گل آلود، قصد صيادي دارند.
نويسنده آمريكايي ديگر نيز به نام «ايونه حداد»(استاد تاريخ دانشگاه، جرج تاون واشنگتن)مي گويد: «اگرچه تبعيض هاي زيادي عليه مسلمانان و اقليت هاي آمريكا اعمال مي شود، اما آنان بيكار نيستند و براي خود شغلي دارند. در حالي كه اين فرق عمده مسلمانان آمريكا با همتايان خود در اروپاست.»
هويت ملي در فرانسه و به طور كلي اروپا بيش از آمريكا حفظ شده است؛ به اين معني كه شهروند فرانسوي، رنگين پوستان را- اگر چه تابعيت فرانسوي هم داشته باشد- بخشي از «ملت فرانسه» تلقي نمي كند. اما آمريكا- به دلايل خاص شكل گيري و افزايش جمعيت- از چنين نگاهي در ميان شهروندانش تا حدودي مبرا است.
يعني نكته اي كه اين روزها و در بحران فعلي فرانسه، تبديل به اهرم تبليغ آمريكاييان شده است. اهرمي كه انتقادات چند سال گذشته- پس از وقايع 11سپتامبر- را از دوش دولتمردان و مردم آمريكا به علت تضييقات اعمال شده عليه مسلمانان، برمي دارد.
خيزش اجتماعي به حاشيه رانده شدگان فرانسه، شايد اين روزها، بهترين برد را در خارج از مرزهاي اروپا براي آمريكا داشته باشد.