گذري بر پس فردا
در فيلم the day afher tommorow پس فردا، تكنيك و سينما به ياري هم، تصويري از يك واقعيت را نشان مي دهند، حقيقتي كه اگر ما انسان ها به آلوده سازي بي رويه اين كره خاكي ادامه دهيم در آينده اي نه چندان دور با آن روبه رو خواهيم شد؛ ذوب شدن يخ هاي قطبي!
گاهي واقعيت از تخيل شگفت انگيزتر است. در ادامه به حقايقي درباره قطب شمال پرداخته ايم كه بي شك از خواندن آنها لذت خواهيد برد:
* قطب شمال به همراه قطب جنوب محوري را تشكيل داده اند كه كره زمين حول آن مي چرخد. تمامي نصف النهارهاي طول جغرافيايي - خطوط فرضي كه از قطب شمال تا قطب جنوب كشيده شده اند - از اين نقطه شروع مي شوند.
قطب شمال مغناطيسي كه عقربه قطب نما در هر جاي زمين، رو به آن مي ايستد، روز به روز حركت مي كند. قطب مغناطيسي به واسطه تاثير فلزات مذاب زيرزميني و ذرات باردار خورشيد، هر سال به طور متوسط بين 10 تا 40 كيلومتر جابه جا مي شود. در حال حاضر قطب مغناطيسي يكهزار كيلومتر با قطب كره زمين فاصله دارد. گروهي از دانشمندان معتقدند حوزه مغناطيسي كره زمين جهت عكس حركت مي كند و ممكن است روزي عقربه قطب نما به جاي شمال، جنوب را نشان دهد.
* يخ هاي قطب شمال توده متحركي از يخ با ضخامت 2 تا 3 متر است كه روي اقيانوس منجمد شمالي به عمق 4 هزار متر شناور است. در زمستان وسعت اين يخ ها به اندازه ايالات متحده شده و در تابستان نيمي از آن آب مي شود.
* يخ هاي قطبي در حال ذوب شدن هستند. با اينكه يخ هاي قطب شمال همواره در تحرك هستند - زمستان ها فزوني يافته و در تابستان كوچك مي شوند - ولي در چند دهه اخير مساحت و ضخامت اين يخ  ها كاهش يافته است. نخستين بار در سالهاي 1950 مساحت كمينه تابستاني يخ ها شروع به كوچك شدن كرد و در دهه 1970 حداكثر مساحت زمستاني نيز كاهش يافت. ضخامت يخ ها نيز به تدريج كم شده است. همه اين اتفاقات احتمالا پيامد گرم شدن جهاني است. اگر روند آب شدن يخ هاي قطبي ادامه يابد، در نهايت موجب تغييرات آب وهوايي بيشتري خواهد شد.
دانشمندان با يك برنامه مطالعاتي 4 ساله مشخص كرده اند ميزان ذوب شدن يخ در گرينلند و قطب شمال به قدري سريع است كه تا پايان اين قرن نيمي از آن از بين مي رود و نتيجه آن فاجعه اي است براي مردم و حيوانات قطب. حتي احتمال دارد سرزمين هاي پست و دوردست مثل فلوريدا به خاطر بالا رفتن سطح دريا به زير آب بروند.
* پرستوي قطبي، اين پرنده كوچك طولاني ترين مسير مهاجرت در دنيا را به خود اختصاص داده است، تقريبا از يك قطب به قطب ديگر. اين پرنده در مدار شمالگان توليد مثل مي كند و طي زمستان در نيمكره شمالي به قطب جنوب مهاجرت مي كند. اين سفر، ساليانه چيزي در حدود 35 هزار كيلومتر است، تقريبا معادل سفر به دور دنيا.
* عموما روبرت اي.پري را اولين كسي مي دانند كه در 6 آوريل 1909 به قطب شمال رسيد. پري و متئو هنسون به همراه چهار اسكيمو در سفري سخت و طاقت فرسا روي يخ به اين كار بزرگ دست زدند. ريچارد بيارد و فلويد بنت در 9 مي 1929 براي نخستين بار به قطب پرواز كردند و زيردريايي آمريكايي ناتيلوس نخستين كشتي بود كه در زير يخ هاي اقيانوس منجد شمالي در سال 1958 به قطب شمال سفر كرد.
* پيدا كردن بابانوئل در قطب كار مشكلي است، ولي افسانه تك شاخ در آنجا ملموس و شناخته شده است. اين افسانه از نوعي نهنگ كوچك به نام نيزه ماهي نشات مي گيرد. نيزه ماهي ها تمام عمر خود را در آبهاي شمالي مدار شمالگان سپري مي كنند. در بعضي از نرها رشد 2 دندان به شكل شاخ كه تا 3 متر هم مي رسد، لقب تك شاخ دريا را براي اين حيوان به ارمغان آورده است. در اين افسانه پيدا كردن شاخ نيزه ماهي موجب خوش شانسي مي شود، ولي كشتن حيوان به خاطر شاخش بدشانسي خواهد داشت.
* در ماه جولاي كه گرمترين ماه قطب شمال است، دماي هوا صفر درجه سانتيگراد است و در سرماي منجمدكننده فوريه به 35- درجه سانتيگراد مي رسد. سوز بادي كه مي وزد وضعيت را بدتر كرده و يكي از نامساعدترين شرايط آب و هوايي را روي اين سياره به وجود مي آورد.
* چرا خرس هاي قطبي هيچ گاه پنگوئن ها را نمي خورند؟ چون آنها در دو سر كره زمين زندگي مي كنند ! خرس هاي قطبي در مدار شمالگان؛ شامل قطب شمال و پنگوئن ها در نيمكره جنوبي، نزديك به قطب جنوب.
* در قطب شمال نيمي از سال روز و نيمي ديگر شب است، چون با گردش زمين به دور خورشيد محور آن ثابت مي ماند، يعني با گردش زمين نيمي از محور آن به طرف خورشيد متمايل مي شود و نيمي ديگر از خورشيد دور مي شود. خورشيد در قطب شمال همزمان با اعتدال بهاري حدودا 21 مارس طلوع مي كند و تا انقلاب تابستاني در 21 ژوئن هر روز بالاتر مي آيد. اين روند در طول تابستان ادامه دارد، ولي بعد از نقطه انقلاب، خورشيد به تدريج در افق پايين مي رود تا اينكه در اعتدال پاييزي حدود 21 سپتامبر كاملا غروب مي كند. تا اوايل اكتبر هواي گرگ و ميش ادامه دارد و پس از آن تاريكي مطلق تا طلوع بهاري سراسر قطب را فرا مي گيرد.