علي رغم مخالفت دولت، مجلس تصويب كرد
پوشش بيمه درماني رايگان براي همه روستائيان
گروه سياسي: عدالت اجتماعي و يارانه در مبحث هزينه اي موضوع تبصره 15 لايحه بودجه روز گذشته مورد بررسي نمايندگان مجلس شوراي اسلامي قرار گرفت.
براساس بند الف اين تبصره وزارت رفاه و تأمين اجتماعي مكلف شد كليه روستاييان و اهالي شهرهاي با جمعيت كمتر از بيست هزار نفر را كه تحت پوشش هيچ نوع بيمه خدمات درماني نمي باشند به طور رايگان تحت پوشش خدمات درماني قرارداده و حداكثر ظرف نيمه اول سال 84 دفترچه بيمه درمان آنان را صادر و تحويل نمايد.
اختصاص مبلغ هجده هزار و نهصد و بيست و هفت ميليارد و هشتصد ميليون ريال به سازمان حمايت از مصرف كنندگان و توليدكنندگان موضوع بند ب تبصره مذكور براي يارانه آرد نيز مورد تأييد قرار گرفت. همچنين در جزء 2 بند ب نيز مقرر شد به منظور تعيين و تأمين كالاهاي كالابرگي مردم و حمايت از اقشار آسيب پذير و هدفمند كردن يارانه ها، مبلغ هفت هزار و هفتصد و يازده ميليارد و نهصد ميليون ريال براساس پيشنهاد وزارتخانه هاي رفاه و تأمين اجتماعي و بازرگاني و تصويب شوراي عالي رفاه و تأمين اجتماعي به عنوان يارانه از طريق سازمان حمايت از مصرف كنندگان و توليدكنندگان در اختيار دستگاه هاي اجرايي ذي ربط قرار گيرد.
در بند خ تبصره 15 نيز مقرر شد مبلغ يكصد و هفتاد ميليارد ريال جهت اجراي طرح بيمه درماني مكمل براي بازنشستگان كشوري، لشكري و مستمري بگيران تأمين اجتماعي كه به نسبت بازنشستگان و مستمري بگيران تحت پوشش هريك از صندوق ها توزيع شده است، طبق ضوابطي كه با پيشنهاد شوراي عالي بيمه خدمات درماني كشور به تصويب هيأت وزيران مي رسد اختصاص يابد.
در بند ش نيز به بنياد شهيد و امور ايثارگران اجازه داده شد جهت تحويل خودرو به جانبازان انقلاب اسلامي و جنگ تحميلي مصوب 26/5/78 تسهيلات در اختيار آنان قرار دهد.
در بند ض آمده است به منظور كمك به پيشگيري از بروز و تشديد آسيب هاي اجتماعي و ساماندهي آسيب ديدگان اجتماعي به ويژه كودكان خياباني و بي سرپرست، دختران و زنان پناه جو، مبلغ چهل ميليارد ريال اعتبار در اختيار سازمان بهزيستي كشور گيرد تا پس از مبادله موافقتنامه با سازمان مديريت و برنامه ريزي كشور براي امور فوق هزينه گردد.
همچنين در بند ط نيز مقرر شد در اجراي مفاد قانون تأمين زنان و كودكان بي سرپرست مصوب 24/8/71 و آيين نامه اجرايي مربوط و در راستاي سياست توانمندسازي و كاهش فقر افراد نيازمند مبلغ چهارصد ميليارد ريال با پيشنهاد وزارت رفاه و تأمين اجتماعي پس از تصويب شوراي عالي رفاه و تأمين اجتماعي در اختيار كميته امداد امام خميني(ره)و سازمان بهزيستي به تناسب جمعيت مستمري بگير قرار گيرد تا براساس موافقتنامه هاي مبادله شده با سازمان مديريت و برنامه ريزي كشور هزينه گردد.
در جلسه علني عصر ديروز مجلس، نمايندگان در ادامه بررسي بخش هاي هزينه اي تبصره هاي لايحه بودجه سال 84 كشور اعتبار تخصيص داده شده در بند الف تبصره 16 را جهت تحكيم خانواده و تسهيل ازدواج تأييد كردند.
براساس بند الحاقي 5 تبصره 16 سازمان حج و زيارت موظف شد براي افرادي كه در سال هاي 77 و 78 براي حج تمتع ثبت نام كرده اند و تاكنون موفق به تشرف نشده اند مبلغ يازده ميليون ريال به ازاء هر نفر در بانك ملي ايران سپرده گذاري كند.
به موجب بند الف تبصره 17 تحت عنوان امنيت ملي، مبلغ 6934 ميليارد ريال در اختيار وزارت دفاع و پشتيباني نيروهاي مسلح قرار مي گيرد تا در قالب برنامه مصوب فرماندهي كل نيروهاي مسلح، براساس موافقت نامه هاي مبادله شده با سازمان مديريت و برنامه ريزي كشور هزينه شود.همچنين به دولت اجازه داده شد تا بدهي معوق نيروهاي مسلح تا پايان سال 82 را براساس ارقام اعلام شده از سوي دستگاه هاي اجرايي طلبكار و تأييد ستاد كل نيروهاي مسلح با دستگاه هاي ياد شده تهاتر كند.
حاشيه
* عشرت شايق نماينده تبريز طي تذكري آئين نامه اي ضمن اعتراض به اقدام خبرنگاري كه فيش پاداش نمايندگان را منتشر كرده بود خواستار استعلام دستگاههاي امنيتي در خصوص عملكرد اين خبرنگار شد.
* حسن سيد آبادي طي تذكري ادامه كار وزارت رفاه را به دليل اينكه مشروطه به ادغام و يا انحلال وزارتخانه ديگري بوده غيرقانوني خواند و خواستار قطع بودجه سال آينده آن شد.
* قدرت الله عليخاني نسبت به اظهارات حداد عادل در خصوص اعلام مبلغ پاداش نمايندگان در صدا و سيما تذكر داد. وي همچنين به اسائه ادب يكي از نمايندگان نسبت به يكي از شخصيت هاي بزرگ انقلاب تذكر داد.
* سيد مرتضي موسوي نماينده اليگودرز طي تذكري به هيأت رئيسه در خصوص نامه 182 نماينده جهت اختصاص يك ميليارد تومان به آنها براي رسيدگي به طرح هاي زود بازده كه موجب سوء تفاهم رسانه ها شده است اعتراض كرد.
حدادل عادل در پاسخ به اين تذكر افرود: آن چه مورد نظر من بود اين است كه نمايندگان يك ميليارد تومان را براي ترميم طرحهاي زودبازده مي خواهند كه اين مبلغ به دست دولت در طرحها هزينه شود اين درخواست اصلا به كميسيون تلفيق نرفته است و بحثي بر روي آن صورت نگرفته است.
* حسن زماني فر، نماينده ملاير در تذكري آيين نامه اي خواستار بركناري عبدالله رمضان زاده سخنگوي دولت شد و گفت: در طول زمان تشكيل مجلس هفتم، به طور متوسط هر ماهه سخنگوي دولت به نحوي عامل تضعيف، تخريب و تشويش اذهان عمومي شده است.
* در حاشيه ديروز پاداش دولت به اعضاي هيأت دولت در شهريور ماه مبلغ 10 ميليون تومان و بهمن ماه 11 ميليون تومان آمده بود كه بدين وسيله به 100 ميليون تومان و 110 ميليون تومان اصلاح مي شود.
* 231 نماينده مجلس در بيانيه اي ضمن حمايت از مقاومت مردم لبنان قطعنامه 1559 شوراي امنيت را محكوم كردند.
* تعدادي از معلمان در اعتراض به عدم اجراي نظام هماهنگ پرداخت در مقابل مجلس تجمع كردند.