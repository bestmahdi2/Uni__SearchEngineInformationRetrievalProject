پرونده شهلا جاهد در دفتر آيت الله شاهرودي
گروه حوادث: در پي ارسال نامه قاضي شعبه 1154 درخصوص ايرادات پرونده اتهام به قتل شهلا جاهد آيت الله هاشمي شاهرودي خواستار مطالعه پرونده شدند.
به گزارش خبرنگار ما، اين اولين باري است كه قاضي يك شعبه خواستار توجه و رسيدگي مجدد آيت الله هاشمي شاهرودي به حكم تأييد شده توسط ديوان عالي كشور شده است.
قاضي الهي زاده پس از مطالعه پرونده اتهام قتل لاله سحرخيزان همسر ناصر محمدخاني توسط شهلا جاهد و فشارهاي وارده براي تسريع در اجراي حكم اعدام صادره عليه شهلا جاهد،پرونده را مجدداً مورد مطالعه قرار داد و متوجه نكات ظريف و جديدي در پرونده شد كه در مراحل قبلي رسيدگي موردتوجه قضات قرار نگرفته بود.
قاضي الهي زاده در نامه اي خطاب به آيت الله شاهرودي خواستار توجه ايشان به حكم صادره شدند. پيش از اين براساس قانون مجازات اسلامي اگر قاضي متوجه وجود نقص در پرونده مي شد مي توانست خواستار رسيدگي مجدد به پرونده شود. اما با حذف اين ماده قانوني اكنون تنها راه رسيدگي مجدد به پرونده ها استفاده رياست قوه قضائيه از اختيارات خود است.
پرونده قتل لاله سحرخيزان توسط شهلا جاهد از جنجالي ترين پرونده هاي سال جاري بود زيرا متهم پرونده در اولين جلسه دادگاه خود تمامي اعترافات خود را منكر شد و فرد ديگري را به عنوان متهم معرفي كرد. قاضي شعبه 1154 با احضار متهم معرفي شده توسط شهلا در جلسه غيرعلني اتهام وارده را ناموجه تشخيص داد و حكم اعدام شهلا جاهد را با استناد به اعترافات متهم و علم قاضي صادر كرد.
اين حكم ماه گذشته در ديوان عالي كشور مورد تأييد قرار گرفت و طبق روال معمول بايستي به دايره اجراي احكام فرستاده مي شد كه با اقدام قاضي الهي زاده اين روند متوقف شد.