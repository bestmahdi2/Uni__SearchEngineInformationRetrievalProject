معجزه هاي كاغذ آبي
مسعودمير- يكي از نكات قابل توجه جشنواره امسال به برگه هايي مربوط مي شد كه در سالن انتظار سينماها در اختيار افرادي قرار مي گرفت كه چند دقيقه بعد به ديدن يكي از فيلم هاي جشنواره مي رفتند. وي برگه هاي آبي رنگ نوشته شده فرم عضويت باشگاه سينما. كمي كه دقت كني آرم موسسه سينما شهر را هم در گوشه برگه مي بيني. هنوز تا شروع فيلم چند دقيقه اي باقي مانده است. اين موضوع را از ازدحام جمعيت در سرويس هاي بهداشتي سينما هم مي توان فهميد. قرار است به منظور ايجاد يك فضاي مناسب براي تماشاچيان محترم سينماي ايران باشگاهي تاسيس شود كه در آن عشاق سينه چاك سينما بتوانند از جميع امكانات سينمايي به صورت يكجا بهره مند شوند. آنهايي كه در باشگاه سينما عضو شوند بر اساس تحصيلات و مقطع سني شان طبقه بندي مي شوند و بر اساس اين دسته بندي، برگزاري جشنواره هاي ماهانه و فصلي در دستور كار قرار مي گيرد. اعضاي محترم مي توانند بر اساس نيازهايشان از محصولات فرهنگي متنوعي كه در سينماهاي ويژه باشگاه توزيع خواهد شد استفاده كنند. تا اينجاي ماجرا نمي توان حس خشنودي را پنهان كرد. تصور اينكه در سينمايي به تماشاي فيلم بنشيني كه در صندلي كناري ات يك بچه 5، 6 ساله مدام از پدرش نپرسد بابا يعني چي؟ بسيار لذتبخش است. اما هنگامي كه ادامه نوشته هاي كاغذ آبي را به عدسي هاي چشمانت هديه كني كم كم اوضاع متشنج مي شود. مزاياي عضويت در باشگاه سينما به چند مورد متفاوت ختم مي شود كه دريافت سينما كارت، شركت در جشنواره هاي ماهانه و فصلي، دريافت محصولات فرهنگي و سينمايي، نمونه هاي نرمال و نزديك به واقعيت آن است. اما اگر مزايا را فهرست وار بخواني قطعا در مورد آخر آن علامت تعجب بزرگ بالاي سرتان را نمي توانيد پنهان كنيد.
انتخاب تماشاچي برگزيده ماه و اعزام تماشاچي برگزيده سال به جشنواره هاي بين المللي! ظاهرا همه مشكلات سينماي ايران و جشنواره اش حل شده و فقط تنوع طلبي عشاق سينما براي شركت در جشنواره هاي خارجي مانده است. اميدواريم!