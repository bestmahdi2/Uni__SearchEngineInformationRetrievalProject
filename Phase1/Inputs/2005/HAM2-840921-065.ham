پرونده سقوط هواپيما به دادسراي نظامي رفت
واكنش نمايندگان مردم به سانحه سقوط هواپيما
حداد عادل:علت حادثه بايد مشخص شود و در چنين مواردي بايد با متخلف بدون تعارف برخورد شود
گروه سياسي: 158 نماينده با امضاي نامه اي كه در مجلس قرائت شد خواستار پيگيري دقيق علت سقوط هواپيماي سي -130 كه منجر به شهادت خبرنگاران شريف و تلاشگران رسانه هاي جمعي گرديده شدند.
از سوي ديگر رئيس مجلس شوراي اسلامي گفت: آنچه مهم است علت حادثه سقوط هواپيما سي - 130 ارتش است كه بايد مشخص شود و در اين امور بايد به طور جدي با متخلف برخورد شود و دوستي و تعارف كنار گذاشته شود.
غلامعلي حداد عادل در صحن علني مجلس با تسليت به خانواده هاي شهداي حادثه سقوط هواپيماي سي - 130 ارتش بر پيگيري عوامل حادثه به منظور جلوگيري از تكرار حوادث مشابه تاكيد كرد.
وي اظهار داشت: عده زيادي از خبرنگاران، فيلمبرداران، صدابرداران، نظاميان و خدمه هواپيما و عده اي كه ساكن مناطق مسكوني بودند در اين حادثه كشته شدند كه بنده و همه نمايندگان مجلس به ملت ايران و به خانواده هاي داغدار و مقام معظم رهبري و به جامعه رسانه اي و همكاران خبرنگار در مجلس كه صاحب عزا هستند، صدا و سيما، مطبوعات و ارتش تسليم مي گوئيم.
وي حادثه سقوط هواپيماي c130 ارتش را يك فاجعه دردناك خواند و گفت: مهم پيگيري علت حادثه به منظور پيگيري حوادث مشابه است و بايد توجه داشته باشيم كه ايمني را در همه امور كشور واجب درجه اول اهميت بدانيم و اين مقدم دانستن ايمني بايد در همه امور جزو فرهنگ مديريتي ما در كشور باشد و بايد جان انسان ها را مهم بدانيم.
رئيس مجلس در ادامه به معضل آلودگي هواي تهران اشاره كرد و گفت: بالاخره كار به جايي رسيد كه تنفس در تهران مشكل تر شد و اگر كسي در اين روزها منظره تهران را از ارتفاعات مشاهده كند به حال مردمي كه در اين هواي سياه و پر از غبارهاي مسموم كننده تنفس مي كنند احساس ترحم مي كند.
وي آمار بيماران مراجعه كننده به درمانگاه ها را حيرت آور خواند و گفت:ما نمي دانيم تا كي بايد اين وضعيت ادامه پيدا كند. آيا بايد آنقدر دست در دست بگذاريم تا شاهد يك فاجعه آن هم در مركز كشور باشيم و آيا نبايد قبل از وقوع فاجعه چاره انديشي كنيم. وي افزود: در حل مسئله رفت و آمد در تهران ما هم با مسئله عدالت رو به رو هستيم، هم خدمت به مردم،هم پيشرفت كشور و هم مهرورزي و اين را به اين علت مي گوئيم كه اين شعار آقاي احمدي نژاد و مجلس است و يكي از مصاديق بارز عدالت، خدمت، مهرورزي و پيشرفت اين است كه چند ميليون مردم شهر تهران را از تنفس در اين هواي آلوده نجات دهيم.
وي برخوردهاي موضعي را بي فايده دانست و گفت: در صورت اكتفا به برخوردهاي موضعي بايد شاهد باشيم يكباره چندين هزار نفر در تهران در اثر آلودگي هوا جان خود را از دست بدهند و تاكيد مي كنم مجلس شوراي اسلامي وظيفه دارد اين موضوع را با دقت و برخورد مستمر پيگيري كند.
حداد عادل همچنين سالگرد شهادت آيت الله دستغيب شهيد محراب و معلم اخلاق را كه مقارن با 20 آذرماه است را تسليت گفت: ما مراتب احترام خود را نسبت به اين بزرگوار اعلام مي كنيم.