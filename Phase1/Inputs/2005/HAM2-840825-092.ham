نگاه
زنگ ها براي كه به صدا درآمده است
فريبرز بيات
آمار رشد 14درصدي مرگ و مير معتادان در كشور در حالي از سوي منابع رسمي اعلام مي شود كه منابع غيررسمي تعداد فوت شدگان را بيش از اينها برآورد مي كنند، اما فضاي اجتماعي و فرهنگي جامعه بسياري از خانواده هاي معتادان و نيز مراكز را از اعلام رسمي دلايل مرگ برخي افراد بازمي دارد. چنانچه آمار افزايش 50 و 44 درصدي مرگ و مير معتادان در سالهاي 82 و 83 را نيز مورد توجه قرار دهيم،روند رشد اعتياد و معتادان در كشور را نگران كننده و بلكه خطرناك خواهيم يافت.
اين خطر، رشد معتادان با ريسك بالا يا تزريقي است كه منشأ و منبع انواع آسيب هاي اجتماعي هستند از دزدي، سرقت، قتل و جنايت گرفته تا hiv، ايدز و مرگ سياه.
چندي پيش گزارشي از سوي سازمان ملل متحد منتشر شد كه تعداد معتادان ايران را 10 ميليون نفر ذكر مي كرد و از ايران بعنوان كشوري كه بالاترين جمعيت معتاد را در خاورميانه دارد نام مي برد. مسئولين مبارزه با مواد مخدر كشور اين آمار را تكذيب كردند. اما متأسفانه آمار دقيقي از جمعيت معتادان كشور نيز اعلام نشد. بين دستگاههاي مختلف از اين جهت اختلاف نظر وجود دارد،در حالي كه منابع انتظامي تعداد معتادان كشور را 5/2 ميليون نفر ذكر مي كنند،برخي منابع پژوهشي آمار معتادان در سال 80 را 3 ميليون 700 هزار نفر مي دانند كه سالانه رشدي 8 درصدي دارد. با چنين ضريب رشد قابل توجهي در حال حاضر تعداد معتادان كشور بايد بالغ بر 5/4 ميليون نفر باشد.
نكته قابل توجه در اين آمار رشد 33 درصدي آمار معتادان تزريقي است كه جزو خطرناكترين معتادان محسوب مي شوند و بيشترين آمار مرگ و مير نيز مربوط به اين گروه است. افزايش مرگ و مير معتادان تزريقي را چنانچه در كنار رشد آمار مبتلايان به ايدز در كشور قرار دهيم كه هم اكنون آمار رسمي آن به بيش از 12 هزار نفر رسيده و آمار غيررسمي خبر از 100 هزار نفر مي دهد به عمق اين فاجعه بيشتر پي مي بريم.
گرايش جمعيت 5/4 و به تعبيري 10 ميليوني معتادان كشور به مواد مخدر خطرناكتر و با ريسك بالا كه عموماً نيز نسل جوان كشور را دربرمي گيرد فاجعه اي است كه دارد از راه مي رسد. رشد آمار معتادان تزريقي، مبتلايان به ايدز و به تبع آن مرگ و مير معتادان علامت و نشانه اين خطر است، انتظار مي رود مسئولين با واقع نگري اين وضعيت و نشانه ها را بررسي و چاره اي عاجل بينديشند كه فردا خيلي دير است.