طي پيشنهادي به مجلس،
مركز پژوهش ها الزام دولت به ارائه طرح جامع تقسيمات كشوري را خواستار شد
ايسنا: مركز پژوهش هاي مجلس شوراي اسلامي با انتشار اظهار نظري پيرامون «طرح اصلاح ماده 73 قانون برنامه چهارم»، الزام دولت توسط مجلس به ارائه طرح جامع تقسيمات كشوري را خواستار شد. در اين اظهار نظر كارشناسي كه به طور مشترك توسط دفاتر مطالعات سياسي و برنامه و بودجه مركز پژوهش ها تهيه شده آمده است: با وجودي كه به موجب مفاد ماده 73 قانون برنامه پنج ساله چهارم توسعه اقتصادي، اجتماعي و فرهنگي جمهوري اسلامي ايران دولت موظف شده است كه ظرف سال اول برنامه(سال 1384)طرح جامع تقسيمات كشوري را بر اساس شاخص هاي ناظر بر بازنگري واحدهاي تقسيماتي جديد و با جهت گيري عدم تمركز، تفويض اختيار به مديران محلي و تقويت نقش استانداران به عنوان نمايندگان عالي دولت تهيه و جهت تصويب به مجلس شوراي اسلامي تقديم كند، مع الوصف اين امر با وجود اهميت و تاثير اجرايي اين طرح در ارتقاء سطوح مناطق از نگاه تقسيمات كشوري و توسعه اي تاكنون تهيه و تقديم مجلس شوراي اسلامي نشده است. در بخش ديگري از اين اظهار نظر آمده است: تكليف دولت به تهيه و تصويب طرح جامع تقسيمات كشوري در بند «الف» ماده 69 قانون برنامه پنجساله دوم توسعه نيز تصريح شده بود كه اين كار در طول سال هاي برنامه دوم به نتيجه نرسيد. مركز پژوهش هاي مجلس شوراي اسلامي تصريح كرد كه علاوه بر حكم ماده 73 برنامه چهارم، در بند «و» ماده 139 نيز تأكيد شده كه نصاب جمعيت براي تشكيل شهرستان، شهر و بخش با رويكرد عدم توسعه سطوح تقسيمات كشوري بايد در سال اول برنامه چهارم توسط هيات وزيران تعيين شود كه اين كار نيز تاكنون صورت نگرفته است. اين اظهارنظر همچنين مي افزايد: به طور معمول، تغيير سطح در تقسيمات كشوري و تحول ارتقايي مناطق، متناسب با هر سطح، هزينه هايي را مي طلبد كه علي القاعده بايد محل تامين منابع اين هزينه هاي مورد نياز مشخص شود تا شبهه مغايرت طرح با اصل 75 قانون اساسي پيش نيايد.