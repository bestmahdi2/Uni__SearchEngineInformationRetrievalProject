آرام سازي نماهاي شهري
هياهو رنگ آرامش مي گيرد
30 ميدان از ميادين اصلي و اصيل تهران در طرح آرام سازي نماهاي شهري قرار گرفته اند تا علاوه بر مناسب سازي چهره كهن و اصيل تهران، معابر و خيابان ها هم بازسازي شوند
از خيابان يا كوچه ها كه مي گذريم، كمتر اتفاق افتاده تا به تابلوها و كاغذهايي كه گاهي به در و ديوار چسبانده شده توجه كنيم، مگر اينكه تبليغي جلب توجه كند. شايد تهران علاوه بر كاهش آلودگي هوا،  حذف ماشين هاي اضافي و ده ها ناهنجاري ديگر، به نمادهايي نياز دارد تا گاهي با ديدن آنها خيابان لاله زار و دروازه هاي قديمي در ذهنمان تصوير شود.
گاهي خاطره اي را در ذهنمان زنده كند يا تاريخ از ياد رفته پايتخت را به يادمان بياورد. گاهي هم هنگام عبور از پياده رو به خاطر برخورد با يك مانع كه درست وسط راهمان قرار گرفته يا افتادن در چاله بارها بارها عصباني شده ايم، شايد نبايد از ياد برد كه زندگي در يك كلانشهر نيازمند آرام سازي فضاي پيراموني است كه هر روز با آن در تقابل هستيم؛ آرام سازي كه مي تواند بار هويتي هم داشته باشد.
در بهترين حالت و با بهسازي فضاهاي شهري، كفسازي، نصب تابلوها و بيلبورهايي كه به سيماي شهر رنگ و لعاب بهتري مي بخشد، مي توان به اين آرام سازي كمك كرد. سازمان زيباسازي شهر تهران، به عنوان متولي اصلي، در صدر اجراي اين كار قرار مي گيرد. در ساده ترين تعريف نقش اين سازمان چهر ه آرايي پايتخت است تا زيبايي را كه پشت دود و ترافيك و آلودگي هاي صوتي و بصري گمشده است، به آدم هايي كه روزانه با شتاب از ميان آنها مي گذرند، نشان دهد.
طرح آرام سازي شهر تهران چند ماهي است كه توسط اين سازمان مورد بررسي قرار گرفته است و 30 ميدان از ميادين اصلي و اصيل تهران در اين طرح قرار گرفته اند تا علاوه بر مناسب سازي چهره كهن و اصيل تهران، معابر و خيابان ها بازسازي شوند.
«نصب نمادهاي سمبليك در ميدان هاي شهر تهران» ساده ترين جمله اي است كه مهندس ابوالقاسم وحدتي براي طرح آرام سازي بيان مي كند و معتقد است از طريق اين سمبل ها مي توان هويت از دست رفته تهران را به آن بازگرداند.
دروازه قزوين، سمبلي از تهران قديم
انتخاب دروازه هاي تهران براي اجراي طرح آرام سازي، گزينه مناسبي است. دروازه ها علاوه بر حمل بار زيادي از هويت تاريخي تهران، امروزه به عنوان مراكز اصلي و كليدي شهر به حساب مي آيند.
سازمان زيبا سازي شهر تهران در نخستين طرح خود، دروازه قزوين را در دستور كار خود قرار داده است. هر چند طرح آرام سازي تازه روي كاغذها و نقشه  هاي اين سازمان شكل گرفته است، اما مهندس ياوري، معاونت طرح و برنامه  سازمان زيبا سازي اميدوار است با موافقت شهر دار تهران بتواند اين طرح را اجرا كند.
مهندس ياوري كه به نقش مناطق 22 گانه شهرداري تهران در اجراي اين طرح تاكيد دارد، در توضيح بيشتر طرح مي گويد: طرح آرام سازي شهر تهران در مورد مباحث ترافيكي اختياراتي ندارد و در حيطه وظايف سازمان زيبا سازي به كفسازي و بهسازي معابر و نصب مبلمان شهري خواهد پرداخت.
او كه بيش از هر چيز به ميدان قزوين به عنوان موضوعي كه طراحي هاي آن به پايان رسيده است، توجه دارد مي گويد: پس از اعلام به شهرداري منطقه 11 در مورد طراحي ميدان و دروازه قزوين، تمام جوانب كه شامل كف سازي معابر، بهسازي فضاهاي اطراف و خود ميدان قزوين مي شود، جزيره و وسط ميدان بازسازي خواهد شد.
در طرح آرام سازي و بهسازي توجه به ميادين كافي نيست، بلكه زير پل هايي مانند پل چوبي يا پل حافظ هم ساماندهي مي شوند
توجه به بحث هويتي اين ميادين موضوعي است كه مهندس ياوري به آن اشاره مي كند: «علاوه بر تمام اين كارها، نمادي از دروازه قزوين قديم نيز در ميدان نصب خواهد شد كه بار هويتي اين ميادين بر شانه هاي آن است.»
ابوالقاسم وحدتي، مدير عامل سازمان زيباسازي شهر تهران در اين مورد گفت: در راستاي اجراي طرح نصب يادمان در ميدان هاي سطح شهر تهران، سمبلي از دروازه قزوين در محل ميدان قزوين نصب مي شود.
يادمان ها در 30 ميدان تهران نصب خواهد شد و مهندس وحدتي معتقد است اين يادمان ها بر حسب نام يا هويتي كه هر ميدان دارد، به صورت مجسمه، تنديس يا حجم هاي متفاوتي در سطح ميادين شهر تهران نصب مي شود و در كنار آن براي هر ميدان آبنمايي نيز طراحي و ساخته مي شود.
وي در مورد نحوه اجراي اين طرح ها مي گويد: طرح هايي را كه براي ميدان هاي شهر تهران تهيه كرديم، در مرحله اوليه طراحي يا در مرحله انعقاد قرارداد است تا به صورت مشاركتي با خود مناطق 22 گانه به اجرا در آيند.
پل ها كنار ميادين
آرام سازي تنها مربوط به ميادين و خيابان هاي منتهي به آنها نيست، بلكه حتي كوچه، كوي و بويژه پل هايي را كه در روي شهر گذاشته اند شامل مي شود، از همين روي سازمان زيباسازي شهر تهران در كنار نصب يادمان ها و آرام سازي ميادين تهران، پل ها را نيز در دستور كار خود قرار داده است.
مهندس ياوري، معاونت طرح و برنامه اين سازمان به آرام سازي پل حافظ اشاره كرده و مي  گويد: علاوه بر 30 ميدان اصلي تهران، پل ها نيز در اين طرح قرار گرفته اند تا اطراف و زير آن بهسازي شود.
به گفته ابوالقاسم وحدتي اصل در طرح آرام سازي و بهسازي توجه به ميادين كافي نيست، بلكه زير پل هايي مانند پل چوبي يا پل حافظ هم ساماندهي مي شوند.
به نظر مي رسد شهروندان و پايتخت نشينان مي توانند اميدوار باشند تا فضاهايي كه هر روز با شتاب از آن مي گذرند با اين طرح جاي لحظه اي درنگ را براي آنها بگذارد.