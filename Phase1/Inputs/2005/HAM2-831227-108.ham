آغاز بهره برداري از تقاطع غير هم سطح رسالت -بزرگراه كردستان
شهردار تهران: قطار هوايي صادقيه ـ فرودگاه سال آينده آغاز به كار مي كند
گروه شهري: ديروز با حضور دكتر محمود احمدي نژاد شهردار تهران تقاطع غير هم سطح بزرگراههاي رسالت - كردستان با هزينه 28 ميليارد تومان به بهره برداري رسيد.
به گزارش خبرنگار ما بزرگراه رسالت - بزرگراه حكيم يكي از مهمترين شريانهاي شرقي _ غربي تهران است. قسمت اعظم اين بزرگراه حد فاصل بزرگراه اشرفي اصفهاني تا تقاطع شيخ بهايي در سال 1382 افتتاح شد، در شرايط فعلي اين بزرگراه از آنجايي كه در محل تقاطع با خيابان شيخ بهايي به بن بست مي رسد از كاربرد لازم برخوردار نيست اما افتتاح بخش ديگري از اين بزرگراه حد فاصل خيابان شيخ بهايي تا بزرگراه كردستان از نظر خروج بزرگراه حكيم از بن بست و امكان هدايت ترافيكي شرقي _ غربي به هر دو محور شمال و جنوب بزرگراه كردستان اهميت ويژه اي دارد. ضمن اينكه مسير شمالي بزرگراه كردستان نيز به باند شمالي بزرگراه حكيم متصل شده است و هدايتگر ترافيك كردستان به سمت غرب خواهد بود به گفته كارشناسان اين دو بخش مي تواند به كاهش بار ترافيكي كليه بزرگراه هاي شرقي _ غربي تهران به ويژه بزرگراه همت كمك كند.
احمدي نژاد در مراسم افتتاحيه تقاطع غير هم سطح دو بزرگراه رسالت و كردستان با تأكيد بر تكميل زيرساختهاي تهران در عرض 10 سال آينده و در قالب دو برنامه 5 ساله گفت: توسعه شبكه ريلي و تمركززدايي از شهر تهران دو كار اساسي است كه بايد با هماهنگي همه سازمانها در تهران نهادينه شود تا كار سازندگي در اين شهر به نقطه مطلوب برسد. وي در توضيح اين مطلب گفت: با توجه به روند ورود بي رويه خودرو به شهر تا 10 سال آينده تمام شهر تهران بايد تبديل به بزرگراه شود كه در اين صورت ديگر چيزي از شهر باقي نمي ماند همين الان هم تمام بافتهاي شهري در حال برش خوردن و تمام ارتباطات اجتماعي در حال گسسته شدن است و اين به معناي صدمه ديدن هويت ها و ارتباطات انساني است.
شهردارتهران افزود: ادامه روند رو به تزايد تعداد خودروهاي سواري در شهر يعني اينكه ظرف 10 سال آينده ما سالي 200 كيلومتر بزرگراه بسازيم، بزرگراهي كه هر كيلومتر آن بيش از 30 ميليارد تومان هزينه دارد و اين نشدني است.
احمدي نژاد به عنوان نكته دوم به توضيح برنامه تمركززدايي از شهر تهران پرداخت و گفت: اگر بنا باشد كليه امور تنها در تهران رتق و فتق شود معنايش اين است كه يك جريان حركت سيل آساي جمعيت همواره از اقصي نقاط كشور به سمت تهران باشد كه اين امر نه تنها فرصتها را از تهران مي گيرد بلكه امكان رسيدن به يك شهر باثبات را كاهش مي دهد. به اعتقاد احمدي نژاد توسعه شبكه حمل و نقل عمومي،  تثبيت جمعيت، توزيع اختيارات در بين همه شهرها و شريك كردن آنها در تصميم گيريهاي كشور و خروج برخي شركتهايي كه وجودشان در تهران غير ضروري است از جمله راهكارهاي قابل ارايه به دولت جهت رسيدگي است.
احمدي نژاد از ميان مهمترين پروژه هايي كه در سال آينده قابل بهره برداري است به تونل رسالت اشاره كرد و ادامه تونل رسالت بوستان بزرگ آزادگان، توسعه شهيد همت شرق و غرب و بزرگراه نور،  احداث پل ملاصدرا و اجراي پروژه ميدان نور را از جمله طرحهاي بزرگي دانست كه در بهار سال آينده به بهره برداري مي رسد.شهردار تهران همچنين از آغاز به كار خط قطار هوايي صادقيه به فرودگاه مهرآباد در سال آينده خبر داد و اظهار داشت: خطوط اين طرح در حال اجراست و واگن ها نيز در داخل كشور ساخته خواهد شد.
به گزارش خبرنگار ما مهندس علي آبادي معاون فني عمراني شهرداري تهران نيز در مراسم افتتاحيه تقاطع غير هم سطح كردستان _ رسالت گفت: بزرگراه رسالت با 40 كيلومتر طول شرقي ترين نقطه تهران را از سرخه حصار به غربي ترين نقطه شهر يعني بزرگراه ايران خودرو در منطقه 22 متصل مي كند كه البته در نظر داريم طي مذاكراتي با وزارت راه و ترابري و شهرداري كرج اين بزرگراه را تا كرج امتداد دهيم.