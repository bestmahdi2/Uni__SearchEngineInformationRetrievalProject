لايحه بازار اوراق بهادار در كميسيون اقتصادي مجلس نهايي شد
ايسنا: جلسه كميسيون بررسي كننده لايحه مبارزه با جرم پولشويي كه قرار بود روز گذشته برگزار شود به دليل همزماني با حضور رييس جمهور منتخب در مجلس تشكيل نشد.
قرار بود جلسه كميسيون بررسي كننده لايحه مبارزه با جرم پولشويي كه متشكل از اعضاي كميسيون هاي اقتصادي، برنامه و بودجه، حقوقي و قضايي با حضور اعضاي شوراي نگهبان، نمايندگان وزارت امور اقتصادي و دارايي، بانك مركزي و وزارت دادگستري است بعدازظهر روز گذشته تشكيل شود.
در اين زمينه حيدر مستخدمين حسيني، معاون پارلماني وزارت اقتصاد گفت: تعطيلات مجلس از شنبه آينده آغاز و تا دو هفته ديگر ادامه مي يابد و در هفته اول آغاز به كار مجلس بعد از تعطيلات، لايحه مبارزه با جرم پولشويي بررسي مي شود.
وي خاطرنشان كرد: لايحه بازار اوراق بهادار در كميسيون اقتصادي مجلس در شور دوم مطرح و مورد تصويب قرار گرفت و آماده تقديم به صحن علني مجلس شد. تمامي مواد اين لايحه مورد تاييد اعضاي كميسيون اقتصادي مجلس قرار گرفته است.