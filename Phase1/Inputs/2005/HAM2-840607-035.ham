در دور جديد رونق بورس
بالاترين بازده بازار به تازه واردها رسيد
گروه بورس: تازه ترين گزارش هاي دريافتي حاكي است،در دور جديد رونق بورس تهران،سهامداران شركت هاي تازه وارد به بازار بيشترين سود را از محل افزايش قيمت سهام كسب كرده اند.
به گزارش خبرنگار ما براساس آخرين آمار محاسبه شده از ابتداي هفته گذشته تاكنون ارزش سهام شركت ايران ارقام 7/15 درصد و قيمت هر سهم سخت آژند 2/14 درصد افزايش يافت. اين دو شركت طي هفته گذشته در عرضه اوليه به جمع  شركت هاي بورسي پيوستند.
از سوي ديگر سهامداران ليزينگ صنعت و معدن هم كه در تير ماه افت قيمت سهام آن شاخص بورس را نزولي كرده بود بار ديگر همزمان با تشكيل صف تقاضا براي خريد، افزايش 7/15 درصدي ارزش سهام خود را شاهد بودند. در طول دوره ياد شده 360 نفر 9/2 ميليون سهم ليزينگ صنعت و معدن را خريده اند. هجوم خريداران براي خريد سهام اين شركت در حالي روي مي دهد كه در تير ماه بسياري از سهامداران خرد در تصميمي شتاب زده نسبت به عرضه سهام خود اقدام كردند.
در آن زمان گزارش ها وگفت وگوهايي كه از سوي يك خبرگزاري داخلي به طور مرتب منتشر مي شد موجبات وحشت سهامداران و عرضه سهام ليزينگ را فراهم آورده بود.
اين گزارش حاكي است: در جمع سهام پرطرفدار بورس هم سايپا با يك هزار و 50 خريدار صدر جدول را به خود اختصاص داده است. از هفته گذشته تاكنون 5/6 ميليون سهم سايپا در تالارهاي مبادلات بورس مورد دادوستد قرار گرفته و سهام ايران خودرو هم حدود 900 خريدار را به خود جذب كرده است. اين تعداد 7/7 ميليون سهم ايران خودرو را خريده اند.
به نظر مي رسد خودروسازان بورس تهران با افزايش حجم تقاضا و همزمان با رشد قيمت سهامشان بار ديگر بار صعود شاخص بورس را بر دوش خواهند كشيد. در طول 7 روز مبادلاتي گذشته شركت هاي خودروسازي بيشترين تأثير را بر روند افزايش شاخص عملكرد بازار بر جاي گذاشته اند.