بيكاران در فاصله 6/19 و 8/25 درصدي دو سازمان
تحصيل كردگان بيكار رو به ازدياد گذاشته اند
گروه اجتماعي: بيكاري يكي از معضلات دامن گير جامعه جهاني است. اين معضل در كشورهاي در حال توسعه و توسعه نيافته جدي تر و علل متفاوت تري نسبت به كشورهاي توسعه يافته دارد.
در حالي كه بسياري از دولتمردان- سابق و حال- اصرار دارند كه رقم نرخ بيكاري را در كشور حداكثر 5/14 درصد اعلام كنند، اما آمار ديگري اين ارقام را به بالاي 19 درصد و بلكه بيشتر مي رساند؛ همان طور كه برخي صاحب نظران نرخ بيكاري را حتي 5/11 درصد هم اعلام مي كنند. ارقام اعلام شده بر اساس تعريف هاي متفاوتي است كه اعلام كنندگانش از بيكاري دارند. سن 15تا 29 سال يا فاصله هاي سني ديگر و مقدار درآمد روزانه، از معيارها و شاخص هايي است كه براي تعيين رقم بيكاري استفاده مي شود.
خبرگزاري ايسنا در همين باره با مقايسه دو گزارش از «مركز آمار ايران» و «سازمان مديريت و برنامه ريزي كشور» كه هر يك نرخ بيكاري را در كشور با عدد و رقمي متفاوت اعلام كرده اند، به موضوع بيكاري در آستانه تشكيل دولت جديد پرداخته است. بيكاري و رفع اين معضل بدون ترديد از چالش هاي جدي كابينه دكتر احمدي نژاد است.
هشدار قابل ملاحظه  اين كه در اين گزارش ملاحظه مي شود روند رو به افزايش بيكاري در ميان تحصيل كردگان و دارندگان مدارك دانشگاهي است. البته در اين گزارش هيچ اشاره اي به دليل تغيير روند بيكاري از غيرتحصيل كردگان به سمت تحصيل كردگان نشده است. به گزارش اين خبرگزاري و به نقل از «مركز آمار ايران» در سال 83 جمعيت فعال 15 تا 29 سال كشور 6 ميليون و 846 هزار نفر و جمعيت بيكار با نرخ بيكاري 6/19 درصدي، يك ميليون و 342 هزار نفر بوده است.
در هر كشوري اعلام آمار و ارقام رسمي از طريق سازمان مربوط به آمارگيري و سرشماري آن كشور صورت مي گيرد. در كشور ما نيز «مركز آمار ايران» مرجع رسمي آمار كشور است كه از طريق سرشماري ها، پيمايش هاي ملي، ميداني و نمونه اي و به صورت ادواري گزارش وضعيت كشور را در عرصه هاي مختلف كشور اعلام مي كند كه در اين زمينه آمار مربوط به اشتغال و بيكاري جوانان نيز از طريق اين مركز اعلام شده و مورد استفاده هاي رسمي قرار مي گيرد.
«مركز آمار ايران» در آمارگيري از ويژگي هاي اشتغال و بيكاري خانوار در سال 83 تعداد جمعيت فعال 15 تا 29 سال كشور را 6 ميليون و 846 هزار نفر اعلام و جمعيت بيكار را يك ميليون و 342 هزار نفر با نرخ بيكاري 6/19 درصد برشمرده كه در سال 76 اين نرخ 4/23 درصد بوده و طي 8 سال گذشته به رغم نرخ رشد جمعيت جوان با ميانگين 7/3 و تقاضاي بالاي جوانان براي ورود به عرصه كار با رشد 15 درصدي، كاهش يافته است.
از سوي ديگر طبق گزارش «سازمان مديريت و برنامه ريزي كشور» در «سنتز ملي نتايج پيش بيني جمعيت استانهاي كشور» نرخ بيكاري جوانان 15 تا 29 سال در سال 84 برابر با 8/25 درصد اعلام شده است.
به گزارش ايسنا، بر اساس گزارش سازمان مديريت و برنامه ريزي كشور 23 ميليون و 606 هزار و 829 جوان 15 تا 29 سال در سال 83 در كشور وجود داشته كه 7 ميليون و 317 هزار و 20 نفر جزو جمعيت شاغل و 9 ميليون و 862 هزار و 877 نفر نيز جزو جمعيت فعال با نرخ مشاركت اقتصادي 78/41 درصد بوده اند. همچنين طبق گزارش اين سازمان، سال گذشته 2 ميليون و 545 هزار و 867 نفر جمعيت بيكار 15 تا 29 سال با نرخ بيكاري 8/25 درصدي در كشور حضور داشته اند.
تحقيقات رسمي انجام شده نيز بالاترين نرخ بيكاري را براي جوانان 20 تا 24 ساله مي داند. همچنين طبق استانداردهاي بين المللي نرخ بيكاري جوانان بايد 5/1 برابر نرخ بيكاري بزرگسالان باشد، كه متأسفانه اين نرخ در كشور ما بيش از 2 برابر است.
همچنين ايجاد سالانه حدود 500 هزار شغل كه 80 درصد آن سهم جوانان بوده امري است كه در تاريخ مديريت كشور سابقه نداشته و مي توان آن را از دستاوردهاي دولت خاتمي در امر اشتغال و كاهش بيكاري در 8 سال گذشته برشمرد.
مطالعات نيز نشان مي دهد روند بيكاري در ايران به سمت جوانان تحصيل كرده در حال حركت است كه در اين ميان نرخ بيكاري زنان جوان داراي تحصيلات دانشگاهي تقريبا 2 برابر نرخ بيكاري مردان جوان داراي تحصيلات عاليه است؛ به شكلي بيش از 300 هزار نفر در كشور سالانه از دانشگاهها فارغ التحصيل مي شوند كه امكان جذب آنها در بخش هاي دولتي در حد صفر است.