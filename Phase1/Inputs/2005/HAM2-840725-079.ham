آن سوي حادثه
سوء استفاده از خرافه ها
برازنده است. محاسني انبوه، نگاهي دقيق و چهره اي روحاني. باورت نمي شود كه او يك متهم است. متهم به كلاهبرداري، جعل عنوان مسئولان دستگاه هاي دولتي، جعل اسناد. اغفال چند زن جوان، سوءاستفاده از عنوان پزشك براي درمان بيماري هاي لاعلاج. با تمام اينها قرار است كساني كه وي را شناسايي مي كنند، شكايت خود را به پرونده قطور او اضافه كنند.
غلام رضا پورزاهدي، وكيل پايه يك دادگستري مي گويد: توجه به اين گونه خرافات در همه كشورهاي جهان رواج دارد. به عنوان مثال در كشور يونان جزء جرايم مهم محسوب مي شود. خوشبختانه در سال هاي اخير جامعه متوجه خرافي بودن اين گونه عقايد و سوءاستفاده افراد از اين عناوين شده است اما متاسفانه شاهديم هنوزهم به لحاظ تعصبات مذهبي و پايبندبودن به خرافات امكان فعاليت كلاهبرداران وجود دارد.
از سوي ديگر لاينحل ماندن مشكلات فردي، عدم مراجعه به روانپزشك براي درمان روحي و عدم وجود سيستم مشاوران اجتماعي سبب مي شود افراد به دعانويسان مراجعه كنند تا با گرفتن دعا مشكلاتشان حل شود.
اين وكيل دادگستري ماده قانوني را كه براساس آن، اين گونه افراد مجرم شناخته مي شوند، ماده يك قانون تشديد مجازات مرتكبين ارتشا و اختلاس و كلاهبرداري مي داند. در اين ماده آمده است: هركس از راه حيله و تقلب مردم را به وجود شركت ها يا تجارتخانه ها يا كارخانه ها يا موسسات موهوم يا برداشتن اموال و اختيارات واهي فريب دهد يا به امور غيرواقع اميدوار نمايد يا از حوادث و پيشامدهاي غيرواقع بترساند و يا اسم و يا عنوان مجعول اختيار كند و به يكي از وسايل مذكور و يا وسايل تقلبي ديگر وجوه و يا اموال يا اسناد يا حوالجات يا قبوض يا مفاصاحساب و امثال آنها تحصيل كرده و از اين راه مال ديگري را ببرد كلاهبردار محسوب و علاوه بر رد اصل مال به صاحبش، به حبس از يك تا 7 سال و پرداخت جزاي نقدي معادل مالي كه اخذ كرده است محكوم مي شود.
پورزاهدي افزايش اين گونه كلاهبرداري ها را به دليل عدم اجراي صحيح قانون مي داند و مي گويد: هرچند قانونگذار توجه جدي و كافي براي پيشگيري از جرم و مجازات اين گونه مجرمان داشته است اما متاسفانه مشكل اصلي ما عدم اجراي قانون است زيرا اين گونه مجرمان پس از بازداشت و محاكمه، حكمي دريافت مي كنند كه متاسفانه اين حكم به طور كامل اجرا نمي شود. به عنوان نمونه در صفحات حوادث روزنامه ها بسيار ديده ايم كه فردي در زمان مرخصي از زندان مرتكب جرم شده و يا فرد ديگري با ارائه سند جعلي توانسته از چنگال قانون بگريزد. مشخص است كه اين گونه خبرها بر ذهن فعال مجرمان تاثير گذاشته و سبب مي شود خاطري آسوده از نداشتن مجازات سخت و سنگين به ارتكاب جرم بپردازند.