تسهيلات 900 ميليون دلاري براي گردشگري
فارس: رئيس سازمان ميراث فرهنگي و گردشگري گفت: 900 ميليون دلار از محل فاينانس به بخش گردشگري اختصاص يافت.
حسين مرعشي، ديروز در همايش آب درماني و افتتاح مجتمع توريستي سبلان گفت: دولت با اختصاص 900 ميليون دلار از محل فاينانس براي حمايت از حضور بخش خصوصي در زمينه تجهيز و توسعه زير ساختهاي گردشگري به ويژه در حوزه تاسيسات اقامتي و خدماتي، شرايط بسيار مناسبي را براي آغاز عمليات اجرايي چندين پروژه ملي در اين سطح فراهم آورده است.
مرعشي افزود: ما انتظار داريم بتوانيم تا مبلغ 1 ميليارد دلار از محل حساب ذخيره ارزي را در اين صنعت سرمايه گذاري كنيم.
معاون رئيس جمهور با اشاره به اين كه از ظرفيت هاي آب درماني كشور بايد به نحو مطلوب استفاده شود، گفت: آب درماني نبايد فقط محدوده به آب گرم باشد بلكه اين كار بايد در سواحل درياي ايران مانند مازندران، سواحل جنوبي خليج فارس و درياي عمان نيز صورت بگيرد. مرعشي از ارائه طرح ساماندهي تعطيلات در دولت خبر داد و گفت: كشور ما فاقد تعطيلات زمستان و پاييزي است و تعطيلات برنامه اي در ايران بسيار كم است اما خوشبختانه با گرايش مجلس و دولت براي برخورد با وضع موجود روز گذشته سازمان ميراث فرهنگي و گردشگري طرح ساماندهي تعطيلات كشور را به هيأت وزيران ارائه داد كه اميدواريم، با تصويب آن شاهد تحولات عظيمي در ساماندهي تعطيلات كشورمان باشيم.