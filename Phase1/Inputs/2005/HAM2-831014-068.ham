يادداشت
8 هزار ميليارد ريال اعتبار به بخش ميراث فرهنگي و گردشگري
اختصاص مي يابد
گروه علمي فرهنگي: سيد حسين مرعشي گفت: دولت با تمامي مصوبات شوراي عالي ميراث فرهنگي و گردشگري مبني بر سرمايه گذاري در اين بخش ها موافقت كرد.
رئيس سازمان ميراث فرهنگي و گردشگري در گفت وگو با ايسنا، ضمن بيان اين خبر اظهار كرد: در سال 84 به عنوان اولين سال برنامه چهارم توسعه، دولت حداقل 8 هزار ميليارد ريال در ميراث فرهنگي و گردشگري سرمايه گذاري مي كند.
وي افزود: طي ارائه گزارشي از سوي سازمان ميراث فرهنگي و گردشگري و حمايت همه جانبه معاون اول رئيس جمهور و تمامي وزراي كابينه، دولت با سرمايه گذاري پيش بيني شده اين بخش، به طور كامل موافقت كرد.
معاون رئيس جمهور افزود: با تامين اعتبار 8 هزار ميليارد ريالي توسط دولت در سال آينده، بخش خصوصي نيز بايد 32 هزار ميليارد ريال در ميراث فرهنگي و گردشگري سرمايه گذاري كند تا بودجه اين بخش در سال آينده به طور كامل فراهم شود.
مرعشي در پايان خاطرنشان كرد: دولت با تصويب منابع مالي ميراث فرهنگي و گردشگري از سوي خود، اولين قدم عملي جهت دست يابي به چشم انداز 20ساله ميراث فرهنگي و گردشگري را برداشته است.
در جلسه هيات وزيران ارتقاء شغلي پرستاران تصويب شد



ايسنا: هيات وزيران اجراي كامل طرح مسير ارتقاي شغلي پرستاران و متصديان مشاغل بهداشتي را تصويب و اعلام كرد: به سازمان مديريت و برنامه ريزي كشور اجازه داده مي شود معادل اعتباري كه با وزارت بهداشت تفاهم مي شود در اختيارشان قرار گيرد و به صورت خارج از شمول قانون محاسبات عمومي به مصرف برسد.
هيأت وزيران در جلسه مورخ ششم دي ماه جاري بنا به پيشنهاد سازمان مديريت و برنامه ريزي كشور و به استناد بند «چ» تبصره(10)قانون بودجه سال 1383 كل كشور اجراي كامل طرح مسير ارتقاي شغلي پرستاران و متصديان مشاغل بهداشتي را تصويب كرد.
بنا بر اين گزارش همچنين به سازمان مديريت و برنامه ريزي كشور اجازه داده مي شود معادل اعتباري كه با وزارت بهداشت، درمان و آموزش پزشكي تفاهم مي شود از محل اعتبار رديف 503730 قانون بودجه سال 1383 كل كشور در اختيار وزارتخانه ياد شده قرار گيرد تا در چارچوب نامه مشترك شماره 101/183855 مورخ پنجم دي ماه جاري سازمان مديريت و برنامه ريزي كشور و وزارت بهداشت، درمان و آموزش پزشكي و به صورت خارج از شمول قانون محاسبات عمومي به مصرف برسد.