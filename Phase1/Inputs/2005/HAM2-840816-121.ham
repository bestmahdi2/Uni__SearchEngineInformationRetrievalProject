افراد متخلف به 194 دستگاه اتوبوس شركت واحد خسارت وارد كردند
شركت واحد اتوبوسراني بازنده اصلي مسابقه فوتبال
براثرسطح پايين فرهنگي و تربيتي بعضي از افراد پس از بازي دو تيم استقلال و پيروزي، به 194 دستگاه اتوبوس شركت واحد خسارت وارد شد.
براساس گزارش روابط عمومي شركت واحد اتوبوسراني اين شركت برآورد خسارت اوليه وارد شده به 194 دستگاه اتوبوس ياد شده را بيش از 330 ميليون ريال برآورد كرده اند.
مدير روابط عمومي شركت واحد در اين رابطه اظهار داشت: متاسفانه تخريب اموال شركت واحد بعد از مسابقات حساس اين چنيني به يك روند عادي تبديل شده كه عدم اتخاذ تصميمي قاطع از سوي مسئولان ذيربط موجب جري تري شدن متخلفان و تشديد تخريب اموال عمومي شهر شده است.
مصطفي قهرماني افزود: شركت واحد براي بازي روز شنبه اين دو تيم تعداد 341 دستگاه اتوبوس و 500 دستگاه ميني بوس را از مبادي اوليه به ورزشگاه آزادي اعزام كرد كه نزديك به 40 هزار تماشاگر از 80 هزار تماشاگر حاضر در ورزشگاه را جابه جا كردند.
وي ادامه داد: تداوم اين روند علاوه بر تخريب بيت المال تهديدي جدي براي جان و مال شهروندان به حساب مي آيد و امنيت جاني رانندگان زحمت كش و خدوم اين شركت را نيز به خطر انداخته است.
مدير روابط عمومي شركت واحد يادآور شد ميزان خسارت وارده به اتوبوس هاي اين شركت در سال گذشته بيش از 540 ميليون ريال بوده است.