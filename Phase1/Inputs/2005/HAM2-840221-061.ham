سردار انصاري:
مهار رشد تصادفات و كشته هاي جاده اي در ايران
ايسنا: معاون راهنمايي و رانندگي نيروي انتظامي با اشاره به پيشرفت 80 درصدي تدوين «طرح جامع پليس راه كشور» گفت: اجراي اين طرح تابستان امسال پس از تصويب فرماندهي ناجا آغاز مي شود.
سردار محسن انصاري با اشاره به رفتارهاي پر خطر ترافيكي گفت: در حالي كه در جهان «سرعت»، «خستگي»، «اعتياد» و «الكل» مهمترين رفتارهاي پر خطر هستند و موجب بروز تصادفات و تلفات جاده اي مي شوند، در كشور ما «سرعت»، «خستگي»، «اعتياد»، «عدم رعايت حق تقدم»، «عدم رعايت فاصله ايمن» و «عدم توجه به جلو» به عنوان مهمترين رفتارهاي پر خطر ترافيكي محسوب مي شوند.
وي افزود: رشد بالاي وسايط نقليه، اهميت يافتن راهكارهاي نرم افزاري، توليد روزافزون خودرو، عقب ماندگي در اصلاح ساختار جاده ها، توسعه نيافتگي كاربران جاده اي، نهادينه نشدن فرهنگ رانندگي و نداشتن چشم انداز مناسب در خصوص ترافيك ما را با چالشهاي زيادي در اين زمينه مواجه كرده است، به شكلي كه طي ساليان اخير با رشد تصادفات و تلفات جاده اي مواجه بوديم.
معاون راهنمايي و رانندگي ناجا تصريح كرد: راهنمايي و رانندگي در راستاي كاهش اين آمار دو راهكار «كوتاه و بلند مدت» را در دستور كار خود قرار داده است.
وي با اشاره به راهكار كوتاه مدت كاهش تصادفات و تلفات حوادث رانندگي در كشور گفت: اين راهكار با استفاده از منابع موجود سخت افزاري و حضور فيزيكي عوامل پليس در سطح جاده ها و معابر براي كاهش رفتارهاي پرخطر در طول سه سال گذشته به مرحله اجرا گذاشته شده است كه با اجراي آن و طرحهاي انتظام بخشي ناجا در 3 سال گذشته توانستيم رشد تصادفات و تلفات جاده اي را مهار كنيم. به شكلي كه تصافات رانندگي از رشد متوسط 10 درصد ساليانه و 18 درصد سال 82 به 4/1 درصد در سال گذشته كاهش يافت و اگر روند رشد سال 82 ادامه مي يافت، بايد در اين بخش 29 هزار نفر تلفات  داشتيم. در حالي كه كشته هاي تصادفات كشور در رقم 26 هزار نفر متوقف مانده است.
معاون راهنمايي و رانندگي نيروي انتظامي تصريح كرد: بدين ترتيب با اقدامات انجام شده در مرحله اول طرح كوتاه مدت راهنمايي و رانندگي ناجا در سه سال گذشته، آهنگ رشد تعداد تصادفات و تلفات حوادث رانندگي مهار شد.
وي افزود: از ابتداي سال جاري مرحله دوم اين طرح با هدف كاهش تعداد تصادفات و تلفات رانندگي در كشور به اجرا درآمده است كه با اجراي مرحله سوم شمار اين حوادث و تلفات به استانداردهاي جهاني مي رسد.
سردار انصاري در ادامه به «طرح بلند مدت» راهنمايي و رانندگي ناجا براي كاهش تصادفات و تلفات حوادث رانندگي اشاره كرد و گفت: بر اين اساس با كمك مهندسي مجدد ساختارها، رفتار كاربران و تغيير ارزشها و نگرش به ترافيك، «طرح جامع پليس راه كشور» با هدف توسعه رفتار امن كاربران و پرهيز از رفتارهاي پرخطر در دست تدوين قرار گرفته است. وي تصريح كرد: با تدوين نهايي اين طرح، نظام توسعه، ساختار عملياتي و مأموريتهاي پليس راه كشور مورد بازبيني مجدد قرار گرفته و چشم انداز 20 ساله آن با هدف توسعه رفتار امن براي كاربران جاده اي تدوين مي شود.