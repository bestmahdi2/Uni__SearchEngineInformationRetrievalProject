با شهر پاك چقدر فاصله داريم
آرش صوفي وند- جامعه پاك، عاري از آلودگي هاي محيطي و سازگار با محيط زيست، يكي از مباحث نسبتا جديد مديريت شهري به حساب مي آيد، اما راه هاي دستيابي به چنين جامعه اي بنا به شرايط اقليمي، اقتصادي، سياسي و فرهنگي جوامع مختلف، متفاوت است.
به كارگيري فنون مديريتي كه منعكس كننده احساس مسئوليت نسبت به محيط زيست باشد، نه تنها در حفظ محيط زيست و كاهش آلودگي نتايج شگفت انگيزي دارد، بلكه باعث صرفه جويي فراوان، بهبود وضعيت مهاجرت و اسكان و حتي كاهش ميزان شكايات نيز مي شود. طرح جهاني عاري از آلودگي در واقع برنامه جامعي در زمينه مديريت جامعه سالم است. از مزيت هاي يك جامعه عاري از آلودگي، به جز مواردي كه مستقيما به محيط زيست مربوط مي شوند، مي توان به ارتقاي وضعيت زندگي، تحصيل و ساير امور زندگي مردم اشاره كرد.
در برنامه جامع مديريت جامعه عاري از آلودگي، به موارد متعددي اشاره شده است كه در ذيل به برخي از اين موارد اشاره مي شود:
كاهش در توليد زباله
بهترين راه كم كردن زباله ها اين است كه به سراغ منبع مشكل رفت. بايد راه هايي پيدا كرد تا از تعداد و حجم زباله ها كم كرد. همچنين استفاده از محصولاتي كه بتوان مجددا از آنها استفاده كرد، باعث مي شود تا فضاي كمتري به دفن زباله ها اختصاص يابد و هزينه حمل و نقل زباله نيز پايين بيايد.
بازيافت
برنامه ها و پروژه هاي مربوط به بازيافت مواد فقط از نظر بهينه سازي امور و از ديد مسئولان خوشايند نيستند. مردم و شهروندان نيز از بازيافت مواد استقبال مي كنند. علاوه بر اين، با بازيافت مواد، حجم زباله ها و هزينه ناشي از آن تا حد شگفت انگيزي پايين مي آيد.
بهينه سازي مصرف انرژي
براي اينكه هزينه مصرف انرژي را پايين بياوريم، اصلا مجبور نيستيم در يك اتاق تاريك بنشينيم و از سرما يخ بزنيم! تنها كاري كه بايد انجام دهيم اين است كه از محصولات و لوازمي كه براي صرفه جويي در انرژي ساخته شده اند، استفاده كنيم و عادات قديمي هدر دادن انرژي را در خود تغيير دهيم.
مديريت آب
برخلاف تصور عمومي، منابع آب نامحدود نيستند و ما براي هر قطره آبي كه مصرف مي كنيم، بهاي گزافي مي پردازيم. راه هاي متعددي براي كاهش در مصرف آب وجود دارند و به كارگيري تنها تعدادي از اين راه ها مي تواند بيش از 30 درصد صرفه جويي در آب را به دنبال داشته باشد. همچنين، زباله ها و مواد شيميايي كه ما به آبها مي ريزيم، بشدت كيفيت و سلامت آبي كه خودمان مصرف مي كنيم را تهديد مي كنند. در برنامه جامع جامعه عاري از آلودگي، راه حل هايي براي تصفيه و مديريت آب شهري در نظر گرفته شده است.
پاك كننده هاي سازگار با محيط زيست
خيلي از مواد پاك كننده حاوي موادي هستند كه يا براي انسان يا براي
محيط زيست خطرناك، غير بهداشتي يا حتي سمي به حساب مي آيند. محصولات جايگزيني وجود دارند كه همان كارايي را دارند و در بعضي موارد تا 25 درصد نيز ارزان تر از مواد شيميايي موجود هستند.
تغيير الگوهاي ساخت و ساز
در كشورهاي صنعتي، حدود يك سوم مواد خام توليدشده، در ساختمان سازي به كار برده مي شود، پس بسيار مهم است از موادي استفاده شود كه از لحاظ مصرف انرژي و همچنين منابع مواد خام، كارآمدي بالايي داشته و با محيط زيست نيز سازگار باشند. به عنوان مثال، در حال حاضر خيلي از كفپوش ها از نخاله شيشه يا چوب يا پلاستيك بازيافت شده ساخته مي شوند كه با محيط زيست نيز سازگار هستند.
هواي فضاهاي داخلي
منابع آلودگي فراواني در فضاهاي داخلي، يعني داخل ساختمان ها وجود دارند كه مي توانند براي ساكنان خطرناك باشند. در حال حاضر نگراني هايي در مورد اينكه چقدر افراد در معرض سرب، منوكسيد كربن و ساير آلاينده ها هستند، به وجود آمده است. علاوه بر تلاش براي حذف اين منابع، سيستم هاي تهويه و تصفيه هوا نيز مي توانند از آلودگي هايي كه از طريق هوا منتقل مي شوند، جلوگيري كنند تا ساكنان و در نهايت شهروندان در هواي تميزتري تنفس كنند. اين مسئله حتي مي تواند از شكايات و درگيري هاي قانوني كه بعضا بسيار هزينه بر هم هستند، جلوگيري كند. براي به كارگيري فنون مديريت جامعه پاك، آموزش حرف اول را مي زند. اين آموزش ها بايد در سطوح مختلف از سياستگذاران گرفته تا مديران اجرايي و عموم شهروندان اجرا شوند تا پروژه هاي مربوط به سالم سازي شهرها زودتر و با هزينه كمتر به نتيجه برسند.