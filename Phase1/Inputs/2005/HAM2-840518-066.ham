با وجود ثبت در فهرست آثار ملي
سه اثر باستاني ايران هم اكنون در خاك عراق قرار دارد
گروه علمي فرهنگي: كارشناس باستان شناسي ميراث فرهنگي ايلام اعلام كرد: سه اثر باستاني مربوط به دوران تمدن ايلام(عيلام)در اين استان، با وجود ثبت در آثار ملي، هم اكنون در خاك كشور عراق قرار گرفته اند.
بيان پيراني - كارشناس باستان شناسي اداره كل ميراث فرهنگي و گردشگري استان ايلام - در گفت وگو با ايسنا، با بيان اين مطلب گفت: تپه هاي باستاني سليمان تپه، تل بك سايه و سبعات خزير كه در سال 1310 با شماره هاي 1 تا 3 در فهرست آثار ملي كشورمان به ثبت رسيده اند، به دلايل نامعلومي هم اكنون در خاك كشور عراق واقع شده اند. وي اين آثار را مربوط به تمدن ايلام دانست و افزود: همه آثار مربوط به تمدن اين دوره در استان شامل يك سري تپه است كه در دشت دهلران و مهران واقع شده و تعداد آنها انگشت شمار است.
اين كارشناس باستان شناس با اشاره به اهميت اين آثار براي شناخت اين تمدن باستاني و ارتباط آن با سرزمين ايلام كنوني، خواستار پي گيري دفتر حقوقي بين المللي سازمان ميراث فرهنگي و گردشگري در اين زمينه شد. پيراني علت هاي احتمالي و فرضي قرار گرفتن اين سه اثر را در خاك عراق، منازعات دو كشور در خصوص مرز و قرارداد 1975 الجزاير كه باعث تقسيم بندي مرزي جديد شد، تحميل جنگ هشت ساله به ايران و نامشخص شدن مرزها و اجرا نشدن كامل قطع نامه 598 در تعيين مرزها يا ثبت اين سه اثر در فهرست آثار ملي كشورمان با وجود قرار داشتن در مرزهاي عراق، به خاطر پيشينه ايران بزرگ آنها اعلام كرد. وي اضافه كرد: براساس اطلاعات موجود تاريخي، آثار باستاني مربوط به اين دوران، بخشي از قلمرو جغرافيايي ايران قديم شامل ايران، عراق و افغانستان كنوني بوده است.