رشد اقتصادي در 6 ماه اول سال؛ 6 درصد
گروه اقتصادي: برآورد اوليه صورت گرفته حاكي از آن است كه رشد اقتصادي كشور در ماه هاي اوليه امسال در حدود 6 درصد بوده است.
به گزارش خبرنگار ما هرچند دستيابي به رشد اقتصادي 6درصدي مي تواند يك نكته مثبت اقتصادي باشد اما با توجه به اهداف برنامه چهارم توسعه در اين مدت اهداف برنامه تحقق نيافته است.براساس برنامه چهارم توسعه حداقل رشد اقتصادي كشور 8 درصد تعيين شده و اين در حالي است كه اين ميزان حداقل رشدي است كه به عقيده صاحبنظران براي مقابله با بحران بيكاري مورد نياز است.
عدم دستيابي به اهداف برنامه چهارم در زمينه تحقق رشد اقتصادي 8درصد مي تواند براي كشور مشكلاتي ايجاد كند، به نحوي كه در پايان اجراي اين برنامه يعني در سال 1388 نرخ بيكاري كشور ممكن است از حد 20 درصد نيز فراتر رود. اين وضعيت كشور نيازمند سرمايه گذاريهاي داخلي و جذب سرمايه هاي خارجي است.
با توجه به برخي حوادث سياسي و جو رواني موجود در اقتصاد كشور برخي اعتقاد دارند كه رشد اقتصادي ايران تا پايان سال جاري به زير 6 درصد خواهد رسيد.
در همين حال برخي نهادهاي بين المللي پيش بيني كرده اند كه رشد اقتصادي ايران در سال جاري ميلادي در حد 8/4 درصد است.