سخنگوي قوه قضائيه:
مدير عامل شركت دخانيات با اعطاي مرخصي آزاد شد
فارس: سخنگوي قوه قضائيه از آزادي مديرعامل شركت دخانيات خبر داد و گفت: با اعطاي مرخصي به رحماني خليلي توسط بازپرس، وي در حال حاضر آزاد مي باشد.
جمال كريمي  راد صبح ديروز در نشست هفتگي خود با خبرنگاران افزود: مديرعامل شركت دخانيات در حال حاضر با اعطاي مرخصي آزاد مي باشد و پرونده سير نهايي خود را طي مي كند تا زمينه تبديل قرار بازداشت وي به قرار وثيقه فراهم شود. كريمي راد از مدت مرخصي و ميزان وثيقه صادره به رحماني خليلي اظهار بي اطلاعي كرد و افزود: بازپرس پرونده با بررسي شرايط متهم و پرونده وي مي تواند در زمان بازداشت موقت به متهم پرونده، مرخصي بدهد بنابراين اعطاي مرخصي به وي نيز در راستاي تصميم بازپرس پرونده انجام گرفته است.
سخنگوي قوه قضائيه از توضيح بيشتر در مورد اين پرونده خودداري كرد و گفت: در مورد اين پرونده اطلاع رساني بد شده است زيرا آنچه كه من گفتم با آنچه كه در مطبوعات منعكس شده خيلي با هم تفاوت دارد بطوري كه من نوع اتهام ايشان را اعلام نكرده بودم كه بعضي ها بر خلاف گفته هاي من براي ايشان اتهام ساختند و آن را در مطبوعات مطرح كردند.
پيش از اين رئيس مجتمع مفاسد اقتصادي «ارتشاء» را اتهام اصلي مدير عامل دخانيات عنوان كرده بود.
همچنين نايب رئيس كميسيون صنايع و معادن در اين باره گفته بود: فاكتورهاي شركت دخانيات، نحوه فعاليت در واردات سيگار، رشوه و اختلاس از جمله موارد اتهامي مديرعامل شركت دخانيات ايران است.
كاتوزيان اضافه كرد: يكي از موارد اتهامي مديران شركت دخانيات استفاده سياسي از بيت المال و هزينه كردن آن براي يك جناح خاص در انتخابات مجلس و رياست جمهوري است.
نماينده تهران درباره سياسي بودن دستگيري گفت: شنيده ها حكايت از آن دارد، يكسري تخلفات سياسي است. گفته مي شود كه شركت دخانيات مبالغي را براي كمك به يك جريان سياسي و برنده شدن آنها در انتخابات هزينه  كرده اند.