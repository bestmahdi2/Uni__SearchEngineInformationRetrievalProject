حمايت به جاي وحشت
حميدرضا عسگري نژاد
- سلام،  علي هستم ميزبان.
* سلام علي.
همين كافي است تا وارد دنياي ناشناخته انسان هايي شوي كه هميشه از آنها وحشت داشته اي. انسان هايي كه حالا نام(افرادي با hiv)در شناسنامه شان به ثبت رسيده است.
حالا آنها هر هفته يك بار دور هم جمع مي شوند تا همايش اميد را برگزار كنند. همايشي كه در آن از همه چيز سخن مي گويند. از تجربه مبتلا شدنشان،  از روزهاي سخت و خوشي كه در هفته گذشته برايشان پيش آمده، از نگاه هاي مردم و مسئولاني كه آنها را برنمي تابند.
من انسانم، زنده
همايش اميد پنج شنبه هر هفته به همت انجمن ايدز ايران در فرهنگسراي ورزش برگزار مي شود كه در آن بيماران مبتلا به ايدز و اعضاي انجمن دور هم جمع مي شوند و علاوه بر آگاهي هاي لازم، آموزش هايي را در زمينه ايدز فرامي گيرند.
كساني كه در اين همايش شركت مي كنند ابتدا خود را معرفي مي كنند، آنهايي كه از كلمه «ميزبان» استفاده مي كنند افراد مبتلا به ايدز هستند و آنهايي كه از كلمه «مهمان» استفاده مي كنند به اين بيماري دچار نيستند.
غلام يك ميزبان است كه چهار سالي است با hiv-aids ستيز مي كند. او اعتياد را خطرناك تر از ايدز مي داند و مي گويد: «وقتي اعتياد داشتم، مرده محسوب مي شدم ولي الان فكر مي كنم انساني زنده ام.»
حسين خود را ميزبان معرفي مي كند. مدتي است به hiv مبتلا شده است و مانند غلام اعتياد را بسيار خطرناك تر از ايدز تلقي مي كند.
حميرا در واقع ميزبان است اما امروز به عنوان ميهمان در اين جلسه شركت كرده. او فقط به اين نكته اكتفا مي كند: «ما مجبوريم بيماري خود را مخفي كنيم چرا كه هنوز نتوانستيم افرادي كه با ايدز زندگي مي كنند را در جامعه بپذيريم.
محسن ميزبان است و خوشحال از اين كه با انجمن ايدز ايران آشنا شده، او مي گويد: حامياني پيدا كرده ايم كه ما را پشتيباني مي كنند و اين از نظر روحي بسيار براي ما خوب است.
محسن شادي هايش را با دوستانش قسمت مي كند و از روزهاي خوشي كه در هفته گذشته داشته سخن مي گويد:« چند وقتي بود كه از نظر كاري و پيدا كردن خانه مشكل داشتم اما هفته گذشته هر دو مشكل ام حل شد. »
شادي در همايش اميد
اعضاي گروه تئاتر انجمن ايدز به مانند مؤسسان اين انجمن بسيار جوان هستند. آنها قسم خورده اند تا شادي را به جمع اعضاي انجمن به ارمغان آورند. اين گروه تئاتر نمايش شادي را اجرا مي كنند و در پايان پيامي دارند:« ما شما hiv-aids ها را قبول داريم. فقط شما هم ما را قبول داشته باشيد.»
اين همان پيامي است كه بيماران حاضر در جلسه دوست دارند آن را از زبان جامعه و مسئولانش بشنوند؛ بيماراني كه به نظر مي رسد حرف هاي بسياري براي گفتن دارند.
شوخي با علي دايي
حالا نوبت به علي مي رسد كه هم اسم و همشهري«علي دايي» است و چند بيتي را هم به شوخي براي جمع درباره علي دايي مي خواند. علي ميزبان است و با كمك انجمن معتادان گمنام 18 ماهي است اعتيادش را ترك كرده. علي قبلاً كار تئاتر مي كرده و حالا دوست دارد جمع را به واسطه شوخي با فوتباليست محبوبش شاد كند. او شعري را با آهنگ و آواز خاصي مي خواند و چند دقيقه اي هم كه شده اعضاي انجمن را غرق در شادي مي كند.
به آخرين بيت ها كه مي رسد صدايش تغيير مي كند اما تا انتها مي رود، مبادا كه كم بگذارد از تقسيم شادي هايش. همين كه نمايشش تمام مي شود رو به رئيس انجمن مي گويد:« آقاي دكتر چند روزي است كه صدايم گرفته آيا علتش مريضي من است؟ »
آموزش به جاي وحشت
و اما باني قصه؛« دكتر حميدرضا شاعري »را مي توان از سمبل ايدزي كه بر يقه كتش جا خوش كرده، شناخت. بسيار جوان تر از آن است كه فكرش را كني. حالا او با همراهي دوستانش انجمني را تأسيس كرده اند كه در آن سه هدف مشخص را دنبال مي كنند: ارتقاي ميزان آگاهي عمومي در خصوص ايدز بر پايه آموزش و اطلاع رساني، ارتقاي كيفيت زندگي و اميد به زندگي در مرز مبتلايان به اين بيماري و پژوهش در زمينه hiv-aids
به گفته شاعري انجمن ايدز ايران در موارد بسياري دانشگاه ها را پشتيباني مي كند كه از جمله آنها مي توان از كمك هاي اين انجمن براي راه اندازي و اداره اولين مركز تحقيقات ايدز نام برد كه مقر اين مركز دانشگاه تهران و سرپرست آن دكتر مينو محرز است.
انجمن ايدز ايران كه كارهاي ميداني زيادي انجام داده است، توانسته چندين حلقه فيلم از وضعيت اعتياد تزريقي در ايران تهيه كند. شاعري هنگام نمايش قسمت هايي از اين فيلم مي گويد: «تمام اين اتفاقات در قلب تهران رخ مي دهد و حال كه مسئولان ما تشخيص داده اند در زمينه  كاهش اعتياد تزريقي به تنهايي نمي توانند كاري از پيش ببرند بخشي از امور را به انجمن ها سپرده اند.»
تأسيس و اداره مركز dic(مركزي كه خدمات كاهش آسيب به معتادان مي دهد)از اهداف انجمن ايدز ايران است كه رئيس انجمن از آن به عنوان وظيفه ياد مي كند: «ما موظفيم اين مركز را در ميدان راه آهن اداره كنيم كه در همين رابطه يك تيم سيار داريم تا معتادان خياباني را شناسايي كند و به صورت سرپايي خدمات كاهش آسيب به آنها ارائه دهد.»
وي آموزش و اطلاع رساني را از رسالت هاي انجمن مي داند و در مورد فرهنگسازي در زمينه ايدز مي گويد: «در جامعه ما نسبت به ايدز يك ديدگاه وحشت انگيز و ترس حاكم است. ما سعي كرده ايم به جاي اين وحشت و ترس، آموزش را جايگزين كنيم چرا كه معتقديم علت بيماري ايدز فقط و فقط ندانستن است. ترساندن مردم خيلي ساده است ولي آموزش دادن بسيار مشكل است.»
شاعري برگزاري همايش هاي هفتگي انجمن را به عنوان ايجاد تعامل بين مردم و بيماران عنوان كرده و معتقد است: «تجربه اين بيماران براي مردم بسيار جالب است به طوري كه ترس مردم را به آگاهي تبديل مي كند.»
دو سال وقت براي ثبت انجمن
انجمن ايدز ايران مصوب شوراي اجتماعي وزارت كشور است و تنها تشكل غيردولتي است كه بايد نقش ساماندهي حركت هاي مردمي را در زمينه ايدز برعهده داشته باشد. اين انجمن طبق اساسنامه موظف است شعب استان ها را تشكيل داده و پس از شكل گيري آنها مجمع ملي انجمن ايدز را برگزار كند؛ كاري كه تاكنون شكل نگرفته و رئيس انجمن در توضيح علت آن مي گويد: «اين امر كم كم در حال شكل گيري است اما همان طور كه مي دانيد ثبت انجمن در ايران مراحل سخت و پيچيده اي دارد و دو سال از وقت ما فقط صرف ثبت انجمن شد.»
توانمند سازي
«plwha» ها افرادي هستند كه با hiv زندگي مي كنند. انجمن ايدز ايران موفق شده عده اي از اين افراد را دور هم جمع كرده و حالا در جهت توانمند سازي آنها حركت مي كند.
شاعري مي گويد: «اين بيماران نياز به حمايت دارند در حالي كه الان عملاً طرد شده اند.ما دوست نداريم اين افراد را رها كنيم چرا كه آنها به خواسته خود دچار اين بيماري نشده اند. ما در همايش هاي هفتگي مي بينيم كه بيشترين مشكل اين بيماران به تبعيضي برمي گردد كه جامعه براي آنها قائل شده است. طرد اين افراد بسيار خطرناك است. ما بايد از آنها حمايت كنيم و به آنها آموزش دهيم تا بيماري شان را به ديگران انتقال ندهند. در عين حال ما مي خواهيم با كمك رسانه ها اين تفكر را به جامعه تسري دهيم كه اين ها آدم هاي ترسناكي نيستند و با دست دادن و با هم زندگي كردن و در محيط كار با هم بودن عامل انتقال hiv نيستند. از اين آدم ها نترسيد، فقط چند راه مشخص وجود دارد كه اين بيماري را منتقل مي كند؛ تزريق مشترك، ارتباط جنسي ناايمن، فرآورده هاي خوني و از مادر به جنين.»
بگذار زندگي كنم
«بگذار زندگي كنم» اين شعار افرادي است كه با hiv-aids زندگي مي كنند. آنها حالا عضو انجمن ايدز ايران هستند و براساس آموزش ها اكنون به قدري توانمند شده اند كه دائم در فكر آنند تا به انجمن از نظر مادي كمك كنند تا هويت غيردولتي بودن خود را حفظ كند. آنها مي خواهند به جامعه بازگردند، غمگين نباشند و زندگي را تجربه كنند نه فقط زنده بودن را.
خيلي از كارشناسان بر اين باورند كه الگوي ابتلا به ايدز تغيير كرده و به رفتارهاي جنسي ختم شده است اما رئيس انجمن ايدز ايران بر اين باور نيست: «من اين موضوع را قبول ندارم. الگو تغيير نكرده از 20 سال پيش ابتلا به اين بيماري آغاز شد و به اينجا رسيد. اولين مواردي كه پيدا شدند مربوط به بيماراني بودند كه فرآورده هاي خوني دريافت مي كردند. سال 63 نخستين مورد بيماري hiv تشخيص داده شد كه او بيماري هموفيلي بود.
آن زمان هيچ كنترلي بر فرآورده هاي خوني وجود نداشت بعد انفجاري در برخي گروه هاي جامعه از جمله زنداني ها رخ داد. آمار ايدز در زندان ها بالا رفت و پس از آزادي زندانيان به جامعه رسيد. زندانيان آزاد شده ديگر محدوديتي براي تزريق نداشتند پس تنها از طريق جنسي اين بيماري را منتقل مي كردند در نتيجه الگو تغيير نكرده بلكه اين سير ادامه يافته است و در آينده بيشتر مبتلايان از طريق جنسي آلوده خواهند شد براي اينكه امروز در زندان ها پروژه كاهش آسيب اعتياد را تا حدودي انجام مي دهند. اما در كل براي پيشگيري از افزايش آمار معتقديم آموزش ها را بايد ازمدارس شروع كرد.»
تابوشكني
شاعري هم به مانند خيلي كارشناسان معتقد است كه تفكر غالب بر جامعه ايران اين است كه همه كارها را بايد دولت انجام دهد. او در همين رابطه مي گويد: «ما اين تابو را شكستيم و به بيماران گفتيم، شما نبايد منتظر باشيد كه كسي كمكتان كند. بيماران انتظار دارند كسي كه آنها را به زندان انداخته بايد كمكشان كند ولي ما به آنها ياد مي دهيم كه همه كارهايشان را خود انجام دهند.»
اما مؤسسان انجمن ايدز ايران تابوي ديگري را هم شكسته اند، همه آنها از جمله رئيس انجمن بسيار جوان هستند. آنها شعاري دارند با اين مضمون كه: «ديگر نمي خواهيم به بزرگ ترها اعتماد بيش از حد داشته باشيم.»
شاعري مي گويد: «نه اينكه به بزرگترها اعتماد نداريم اما حالا مي خواهيم خودمان باشيم، خودمان كار كنيم و كارهاي جواني كنيم.»
دوستي كه باني خير شد
شروع هر كاري انگيزه اي را مي طلبد و گاه اين انگيزه ها بسيار جالب و جذاب هستند. ايده و انگيزه تأسيس انجمن ايدز ايران را شاعري توضيح مي دهد: «ابتدا بايد بگويم انجمن يك حركت جمعي است هر چند كه ايده تشكيل آن فردي بود؛ دوستي داشتم كه با هم بزرگ شده بوديم و تمامي مقاطع تحصيلي را با هم بوديم، او براي ادامه تحصيل به يكي از كشورهاي اروپايي رفت، وقتي به ايران برگشت مبتلا به hiv بود. دوباره به آن كشور بازگشت و پس از آن هرگز به ايران برنگشت. اين موضوع براي من كه در حيطه پزشكي كار مي كردم انگيزه اي شد تا در اين مورد كار كنم چرا كه كسي را كه خيلي دوستش داشتم براثر ابتلا به hiv از دست دادم و مطمئن بودم كه خيلي از افراد جامعه ممكن است در معرض اين بيماري باشند. با دوستاني كه همگي پزشك بودند سنگ بناي اين انجمن را گذاشتيم.»
ستيز عليه ايدز
حالا علي و غلام و حسين و محسن دل خوش كرده اند به همين انجمن، هر روز دوستان خود را به اين جمع اضافه مي كنند تا بستيزند براي بيماري كه آن را ايدز مي ناميم.