70 درصد بورس در اختيار 40 شركت
گروه بورس: 70 درصد ارزش بازار سهام تهران در اختيار40 شركت بزرگ پذيرفته شده در بورس اوراق بهادار قرار گرفت.
به گزارش خبرنگار ما در حال حاضر نام 422 شركت روي تابلوي بورس تهران درج شده كه آمار ياد شده نشان مي دهد، 30 درصد بقيه ارزش بازار بين 382 شركت ديگر بورس توزيع شده است.
طبق آخرين آمار پردازش شده، در حال حاضر سرمايه گذاري غدير با ارزشي معادل 23 هزار ميليارد ريال بزرگترين شركت بورس تهران به حساب مي آيد. غدير تنهايي 5/5 درصد از كل ارزش بازار سهام تهران را به خود اختصاص داده است.
اين آمار نشان مي دهد: از ابتداي امسال تا كنون معادل دو هزار و 300 ميليارد ريال از ارزش بازار غدير كاسته شده، اين شركت در ابتداي سال جاري 1/6 درصد از كل ارزش بازار سهام را در اختيار داشت.
افت ارزش بزرگترين شركت بورس طي دو ماه گذشته در حالي روي داده كه در همين دوره ارزش بازار شركت هاي خودروسازي حاضر در تالارهاي مبادلات رو به رشد بوده است.
در سال جديد حدود دو هزار ميليارد ريال به ارزش بازار سهام سايپا دو هزار و 400 ميليارد ريال به ارزش بازار ايران خودرو، 500 ميليارد ريال به ارزش بازار سهام زامياد، يكهزار و 500 ميليارد ريال به ارزش بازار سهام گروه بهمن و يكهزار ميليارد ريال به ارزش بازار سهام ايران خودرو ديزل افزوده شد. ضمن اين كه در دوره ياد شده سايپا ديزل هم به جمع 40 شركت بزرگ بورس پيوسته است.
اين گزارش حاكي است: پس از غدير در حال حاضر شركت هاي سايپا، سيمان فارس و خوزستان، سرمايه گذاري بانك ملي و ايران خودرو در جمع 5 شركت اول بورس از نظر ارزش بازار جاي گرفته اند.
از سوي ديگر سهام شركت هايي چون، سرمايه گذاري بازنشستگي، پتروشيمي خارك، بانك پارسيان، پتروشيمي اراك و گروه بهمن در جمع 10 شركت بزرگ بورس ديده مي شود.
11 شركت سرمايه گذاري، 7 شركت خودروسازي، 5 شركت توليد كننده سيمان و 3 شركت توليد كننده مواد پتروشيمي بزرگترين مجموعه را در جدول بزرگان بورس به خود اختصاص داده اند.
براساس اين گزارش در ارديبهشت ماه جاري گروه سيمان با در اختيار داشتن 6/17 درصد كل ارزش جاري بورس تهران تأثير گذارترين گروه صنعتي در بازار سهام به حساب مي آيد. پس از سيمان، سهام خودروسازان و قطعه سازان در رتبه دوم جاي گرفته، 3/16 درصد از كل ارزش جاري بورس متعلق به سهام 30 شركت خودروسازي و قطعه سازي پذيرفته شده در تالار مبادلات است.
شركت هاي چند رشته اي صنعتي(هلدينگ ها)نيز 3/13 درصد از كل ارزش جاري بورس را به دست گرفته اند. ضمن اين كه توليدكنندگان مواد شيميايي 11 درصد از كل ارزش بازار را در دست دارند.
در ادامه آمده است: 2/6 درصد از كل ارزش جاري بورس تهران در اختيار شركت هاي سرمايه گذاري است و 7/4 درصد ديگر از ارزش بازار سهام به مجموعه بانك ها اختصاص يافته، ضمن اين كه انبوه سازان مسكن هم 5/4 درصد از كل ارزش بازار را در اختيار گرفته اند.
از سوي ديگر گزارش هاي آماري دريافتي نشان مي دهد چهار درصد از كل ارزش بازار سهام تهران متعلق به
شركت هاي فعال در استخراج معادن است.