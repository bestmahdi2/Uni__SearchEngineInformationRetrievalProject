اعتبارات پيشگيري از اعتياد 27 درصد كاهش يافت
مدير كل امور فرهنگي و پيشگيري ستاد مبارزه با مواد مخدر اعلام كرد: به دليل كاهش تخصيص بودجه، اعتبارات كمكي اين ستاد به ساير دستگاههاي فرهنگي پيشگيري كننده از اعتياد، امسال نسبت به سال پيش 5/27درصد كاهش داشته است.
دكتر حميد صرامي در گفتگو با خبرنگار اجتماعي خبرگزاري مهر افزود:بودجه اي كه امسال به عنوان اعتبارات كمكي براي دستگاههاي فرهنگي پيشگيري كننده از اعتياد در نظرگرفته شده است 15ميليارد و730 ميليون تومان است در حالي كه اين مبلغ سال پيش 20 ميليارد تومان بوده است.
وي اعتبارات كمكي سال 84 را براي وزرات آموزش و پرورش 800 ميليون تومان عنوان كرد و گفت: اين مبلغ به يك هزار و 300 دبيرستان، يك هزار مدرسه راهنمايي و700 دبستان سراسر كشور اختصاص يافته است.
صرامي تاكيد كرد: برنامه هاي پيشگيرانه تاكنون درميان دو ميليون و200هزار دانش آموز دبيرستاني و راهنمايي و 100هزار نفر از دانشجويان سراسر كشور اجرا شده است و اميدواريم با افزايش اعتبارات در سال 85 بتوانيم 15تا20درصد دانش آموزان مقاطع راهنمايي و دبيرستاني را زير پوشش اين طرح ها قرار دهيم.
وي خاطرنشان ساخت: درهزاره سوم آموزش و پيشگيري نبايد به انتشار چند جزوه و بروشور محدود شود.
صرامي ضمن هشدار به تغيير الگوي مصرف مواد مخدر از مواد طبيعي به صنعتي و شيميايي، افزود: بايد براي جلوگيري از تبليغات سوء بيگانگان بر اساس تحقيقات علمي در جامعه نشاط و تحرك را جايگزين شادي هاي كاذب نماييم.
وي نگاه دولت جديد را در امر مبارزه با مواد مخدر بسيار جدي ارزيابي كرد و يادآور شد: در زمينه پيشگيري و فرهنگي به كمك و حضور تشكل هاي دولتي و مردم نياز اساسي داريم.