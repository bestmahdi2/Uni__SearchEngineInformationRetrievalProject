با مطرح شدن درخواست افزايش قيمت بليت هواپيما توسط شركتهاي هواپيمايي؛
افزايش 30 درصدي قيمت پروازهاي داخلي با مخالفت ها و ابهامهاي اساسي مواجه است
گروه اقتصادي _ علي ابراهيمي: چندي پيش وزير راه و ترابري خبر از درخواست شركت هاي هواپيمايي براي افزايش قيمت بليت هواپيما به منظور متعادل شدن هزينه و درآمدهاي پروازها به وزارت راه داده و مطرح كرده بود كه اين درخواست به كميته تنظيم قيمت ها ارائه شده و منتظر تصميم اين كميته هستيم. اين در حالي است كه افزايش نرخ بليت هواپيما با توجه به كيفيت خدمات ارائه شده توسط شركت هاي هواپيمايي و آثار تورمي آن پيش از اين با مخالفت مجلس روبرو شده است. محمد رحمتي افزايش 30درصدي نرخ بليت پروازهاي داخلي يا افزايش يارانه پرداختي دولت را راهكار متناسب شدن هزينه و درآمد ايرلاين ها دانسته و معتقد است هزينه خدمات هواپيمايي از سال 80 به طور ناگهاني و در پي يكسان سازي نرخ ارز 5 برابر شده و از 170 تومان به 900 تومان رسيده است. وزير راه بر اين اساس عنوان كرده افزايش قيمت بليت هواپيما از اختيارات شوراي عالي هواپيمايي است و به تصويب شوراي اقتصاد يا دولت نياز ندارد اما به دليل حساسيت موضوع به طور حتم نظر دولت را در اين خصوص لحاظ خواهيم كرد و وزارت راه و ترابري به طور يك جانبه اين كار را انجام نخواهد داد. به گفته رحمتي همه ايرلاين ها متقاضي افزايش قيمت بليت بوده و اگر اين قيمت افزايش نيابد دولت بايد از طريق يارانه از زياندهي شركت هاي هواپيمايي جلوگيري كند.
نياركي: هنوز درخواستي براي افزايش
نرخ بليت هواپيما ارائه نشده است
در حالي كه وزير راه و ترابري عنوان كرده درخواست قيمت بليت هواپيما به كميته تنظيم قيمت ها ارجاع شده است سرپرست سازمان هواپيمايي كشوري مي گويد: شركت هاي هواپيمايي خود به خود نمي توانند قيمت بليت هواپيما را افزايش دهند و بايد دلايل توجيهي قوي ارائه دهند تا در شوراي عالي هواپيمايي بررسي شود. در صورتي كه اين پيشنهاد در شوراي مذكور مورد موافقت قرار گرفت افزايش احتمالي نرخ بليت را به هيأت دولت و كميسيون عمران مجلس اعلام كنيم و در صورت موافقت آنها است كه نرخ بليت افزايش مي يابد منتهي تحقق اين امر نيازمند ارائه دلايل متقن توسط ايرلاين ها است.
نورا... رضايي نياركي مي افزايد: تصميم گيري در اين خصوص برعهده شوراي عالي هواپيمايي است و تاكنون درخواستي از سوي ايرلاين ها را حداقل من دريافت نكرده ام. شايد اين درخواست مطرح شده باشد اما اطلاعي از آن ندارم. گرچه افزايش نرخ بليت درخواست هميشگي ايرلاين ها بوده اما بايد بررسي شود كه تحت چه شرايطي بايد اين كار صورت گيرد و تنها افزايش نرخ بليت نمي تواند عامل موفقيت باشد بايد ببينيم در كجا زندگي مي كنيم و چه كساني از هواپيما استفاده مي كنند و چه تبعاتي خواهد داشت. اين كار يك تصميم دولتي و بزرگ است. كميته تنظيم قيمت نداريم و تنها شوراي عالي هواپيمايي كه اعضاي آن وزارت امور خارجه، سازمان برنامه، نمايندگان ايرلاين ها، وزارت دارايي هستند كه پس از بررسي درخواست ها در صورت تصويب به دولت اعلام مي شود. تاكنون درخواستي به اينجانب به عنوان سرپرست سازمان هواپيمايي كشوري نرسيده است. شركت هاي هواپيمايي عدم تناسب هزينه و درآمد و بدهي هاي خود بابت سوخت را كه مربوط به گذشته است عاملي براي درخواست افزايش قيمت بليت هواپيما مي دانند گرچه نمي توانم درخصوص افزايش يا عدم افزايش نرخ بليت هواپيما اظهارنظر كنم.
آذروش: مخالفت با هر نوع افزايش
قيمت بليت هواپيما
مخبر كميسيون عمران مجلس شوراي اسلامي در زمينه افزايش احتمالي نرخ بليت هواپيما مي گويد: همانطور كه قبلاً نيز اعلام كرده ام با هر نوع افزايش قيمت بليت هواپيما بدون بهبود امكانات كمي و كيفي مخالف هستيم. پيش از اين نيز كميسيون عمران مخالفت خود را با اين موضوع اعلام كرده و معتقديم كه نرخ بليت هواپيما قبلاً نيز بدون افزايش كمي و كيفي خدمات ارائه شده به اندازه كافي افزايش يافته است.
علياري: پيشنهاد افزايش نرخ بليت هواپيما به وزير راه و ترابري ارائه شده است
اين در حالي است كه دبير انجمن شركت هاي هواپيمايي با اشاره به اين كه از سال گذشته شركت هاي هواپيمايي درخواست تعديل قيمت بليت در مسيرهاي پرواز داخلي به قيمت تمام شده را ارائه كرده اند مي گويد: فاصله قيمت خدمات ارائه شده با قيمت تمام شده زياد است، اكنون ميانگين هر ساعت صندلي پرواز داخلي 24 هزار و 300 تومان مي باشد در حالي كه قيمت تمام شده آن حدود 35 هزار تومان است.
مهدي علياري مي افزايد: اين قيمت تمام شده در شرايطي است كه قيمت سوخت 80 تومان در هر ليتر باشد. با شرايط موجود قيمت تمام شده هر ساعت صندلي پرواز 37 دلار و قيمت مصوب دولت 27 دلار است و شركت هاي هواپيمايي مجبور به ارائه خدمات خود به ميزان 10 دلار پايين تر از قيمت تمام شده هستند.
وي مي افزايد: انجمن شركت هاي هواپيمايي پيشنهاد افزايش 35 درصدي نرخ بليت هواپيما را اوايل سال جاري به وزير راه و ترابري ارائه كرده و بر اين اساس و طي روندي 3ساله شدن اصلاح قيمت ها درخواست شده، همچنين براي كاركنان دولت، دانشجويان و ايثارگران نيز تسهيلاتي منظور گرديده است.
تمدن: محاسبه قيمت تمام شده
بليت هواپيما منطقي نيست
عضو كميسيون برنامه و بودجه مجلس مي گويد: در ماده 3 قانون برنامه چهارم توسعه افزايش قيمت خدماتي كه دولت از محل فعاليت هاي خود ارائه دهد را منوط به توجيه كافي كرده ايم تا در صورت موافقت مجلس به تصويب برسد گرچه اين موضوع شامل بليت هواپيما نبوده و كالاهاي اساسي را دربر مي گيرد اما در ذيل اين ماده آمده كه هرگونه خدماتي كه دولت ارائه مي دهد بايد براي افزايش قيمت از مجلس مجوز بگيرد. بر اين اساس مجلس با هرگونه افزايش قيمتي كه مبناي علمي، منطقي و توجيه اقتصادي نداشته باشد واكنش نشان مي دهد. بايد پرسيد آيا شركت هواپيمايي پس از اصلاح ساختار به اين نتيجه رسيده اند كه بايد قيمت بليت هواپيما براي متعادل شدن هزينه و درآمد آنها افزايش يابد؟ اگر اين ايرلاين ها بخواهند قيمت تمام شده بليت هواپيما را از مردم بگيرند بايد پرسيد مبناي اين قيمت چيست؟