وزير خارجه آمريكا:
شورشيان عراق را با روش نظامي نمي توان شكست داد
ايسنا: كاندوليزا رايس وزير خارجه آمريكا در گفت وگويي با مجله  تايم با اشاره به اوضاع آشفته  عراق و كشته شدن 14 تفنگدار نيروي دريايي آمريكا در روزهاي گذشته در اين كشور، اظهار داشت: اگر به چگونگي غلبه بر يك شورش بينديشيم، در خواهيم يافت كه شكست شورشيان تنها از راه نظامي صورت نمي گيرد؛ بلكه در حقيقت غلبه بر آن به شيوه هاي سياسي نيز نياز دارد.
رايس درخصوص موانع و نزاع هاي سياسي موجود بر سر رسيدن احزاب سياسي عراق به توافقي مشترك در تدوين قانون اساسي عراق، گفت: خشونت و حملات انتحاري در عراق به مراتب بيشتر از پيشرفت در روند كند سياسي عراق مشهود است.
رايس دراين خصوص مي گويد: اگر چه قدرت تخريب و كشتار شبه نظاميان در عراق تحليل نرفته است اما آنان به عنوان نيروي سياسي به زودي توان خود را از دست خواهند داد.
رايس در ادامه  مصاحبه اش مي افزايد: مشكل شبه نظاميان آن است كه با نهادينه شدن روند سياسي در عراق، مردم اين روند را به عنوان بخشي از آينده  كشور مورد پذيرش قرار مي دهند و در نتيجه شبه نظاميان به انزواي سياسي فرو رفته و به نيرويي مخرب تبديل مي شوند.
ساير خبرها
* به گزارش شبكه هاي ماهواره اي عرب زبان ماهانه حدود 75 تا 100 تروريست وارد عراق مي شوند كه يك سوم آنها توسط نيروهاي امنيتي عراق دستگير و بقيه در عمليات كشته مي شوند.
* نيروهاي امنيتي عراق موفق شدند دو بمب آماده انفجار در بغداد را خنثي كنند.
* مسعود بارزاني رهبر حزب دمكرات كردستان عراق در ديدار با خليل زاد سفير آمريكا در بغداد بر ضرورت برقراري فدراسيون در كردستان عراق و نيز اعتبار زبان كردي به عنوان دومين زبان رسمي اين كشور تأكيد كرد.
* احمد عبدالغفور سامرايي رئيس اداره اوقاف اعراب اهل سنت عراق گفت: درباره اتباع عرب غيرعراقي كه به منظور اجراي عمليات تروريستي وارد عراق مي شوند بايد شديدترين مجازات ها اعمال شود.
* مقتدا صدر طي اطلاعيه اي از عراقي ها خواست نگذارند كشورشان به فدراليسم تبديل شود.
وي همچنين درخواست كرد حل مسئله ساختار فدرال دولت و سرنوشت كركوك تا خروج اشغالگران از عراق به تعويق افتد.
* هنگي از تفنگداران دريايي آمريكا كه اخيرا از غرب عراق متحمل تلفات سنگين شده 19 كشته داد، از مقامات نظامي آمريكا خواسته است 1000 تفنگدار تازه نفس به آن هنگ اعزام كنند.
* به گزارش روزنامه السفير چاپ بيروت، خانواده صدام تمامي وكلاي وي را بجز الديلمي بركنار كردند.
* اياد علاوي نخست وزير سابق عراق گفت: مرجعيت ديني در حكم مرشد و هدايت كننده براي جامعه است و هيچ ارتباطي با قانون اساسي ندارد.
* افراد مسلح ناشناس ديروز چهار عضو سابق حزب بعث عراق را در بغداد ترور كردند.