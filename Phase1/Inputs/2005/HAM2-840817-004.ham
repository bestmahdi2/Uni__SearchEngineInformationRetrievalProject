حضور دانش آموزان استثنائي در مدارس عادي
فصل تازه اي در راه است
عكس:علي اكبر شيرژيان
زهره رجب نيا
در نگاه اول، پله هاي سنگي حياط مدرسه و عدم وجود رمپ و آسانسور   تمام روياي او را درهم مي ريزد و او را از تحصيل در مكاني به نام مدرسه عادي سخت نااميد مي كند. آن روز روياي او به همت شاگردان مدرسه ناكام نماند، اما تحقق اين رويا براي همه كساني كه شرايطي مثل او دارند محقق نشده و بسياري از آنان به دليل غفلت ما از تحصيل بازماندند....
بر طبق تعريف هاي رسمي بايد دانش آموز استثنايي را فردي تعريف كرد كه بسته به معلوليتش نيازمند حمايت است؛ حمايتي كه شاخه هاي متعددي را در بر مي گيرد، اما به رغم همه اين محدوديت ها و كاستي ها آنان داراي توانايي هاي ويژه اي هستند كه با كمي ابراز توجه و راهنمايي، مي توان آن را درجهت صحيح خود هدايت كرد و آنان را از نياز مستمر به ديگران بازداشت و اين امر تنها در سايه تجهيز آنان به امكاناتي نظير دانش و ارتباط و تعامل با ديگران ميسر است.
با اين خبر كه دانش آموزان استثنايي واجد شرايط مي توانند در مدارس عادي تحصيل كنند، لبخند اميد بر لب هاي بسياري از خانواده ها كه داراي چنين فرزنداني هستند نشست، اما بايد يادآور شد كه اين امر تحقق نمي يابد مگر آنكه زيرساخت هاي موردنياز براي تحصيل اين دانش آموزان در مدارس عادي فراهم شود كه آن هم در گرو تحقق اهداف aif تا سال 2015 است.
براساس اين تعهدنامه، آموزش و پرورش ايران متعهد است كه تا سال 2015 شرايط تحصيل براي پنج گروه پيش دبستاني، كودكان خارج از مدرسه، آموزش بزرگسالان و سوادآموزي، آموزش و پرورش عمومي و بالاخره آموزش دانش آموزان استثنايي را فراهم آورد، اما وجود مشكلات ساختاري و زيربنايي در نظام آموزشي و محيط آن و مشكلات جسمي و روحي برخي از دانش آموزان استثنايي، همه وهمه
برآورده شدن اين آرزو را دور از دسترس جلوه مي دهد! و اين سئوال را در ذهن تداعي مي كند كه اين امر چگونه محقق مي شود؟
محسن شاه علي - معاون مديريت آموزش و پرورش استثنايي شهرستان هاي استان تهران- در پاسخ به اين سئوال مي گويد: قرار بر اين است كه براي آموزش دانش آموزان استثنايي از روش آموزش تلفيقي استفاده شود و بر اين اساس با همكاري معلمان رابط كه از سوي مديريت و ادارات آموزش وپروش استان تعيين مي شوند، از اين پس دانش آموزان استثنايي همراه با دانش آموزان عادي و در مدارس عادي به تحصيل مي پردازند.
شاه علي در اين باره اضافه مي كند: دانش آموزان واجد شرايط شامل گروه هاي ناشنوا و كم شنوا، نابينا و كم بينا، كم توان ذهني و معلولان جسمي و حركتي ست.
وي درخصوص نحوه جايگزين شدن اين دسته از دانش آموزان در مدارس عادي مي گويد: دانش آموزاني كه بعد از اجراي طرح سنجش عمومي توسط كارشناسان و متخصصان امر در زمينه هاي بينايي، شنوايي و استعداد تحصيلي به پايگاه تخصصي ارجاع داده شدند، در صورت نداشتن مشكل براي تحصيل به مدارس عادي فرستاده مي شوند.
او تصريح مي كند: در صورتي كه پايگاه تخصصي سنجش تشخيص داد دانش آموزي مشكلات شنوايي و بينايي داشته، اما توان تحصيل در مدارس عادي را داراست با تاييد اين پايگاه و ارجاع به مديريت استثنايي شهرستان هاي تهران به عنوان دانش آموز تلفيقي به مراكز آموزش عادي معرفي مي شود تا در نزديكترين مدرسه محل سكونت دانش آموز ثبت نام صورت گيرد.
با اين همه نحوه حضور معلمان رابط در مدارس عادي، خود سئوال ديگري ست كه اين مسئول در توضيح آن مي گويد: به ازاي هر دانش آموز استثنايي، معلم هاي رابط كه از سوي مديريت آموزش و پرورش استثنايي شهرستان ها معرفي شده اند، موظف هستند 4 ساعت در هفته به مدارس عادي كه دانش آموزان استثنايي در آن تحصيل مي كنند، مراجعه كنند و راهنمايي هاي لازم را در خصوص مشكل خاص دانش آموز به گروه هاي درگير با دانش آموز ارائه دهند.
معاون مديريت آموزش وپرورش استثنايي شهرستان هاي استان تهران همچنين درخصوص تعداد دانش آموزان استثنايي كه در سال جاري در مدارس عادي به تحصيل مي پردازند، اظهار داشت: در سال تحصيلي جديد از بين 5 هزار و 600 دانش آموز استثنايي شهرستان هاي استان تهران 320 دانش آموز به مدارس عادي معرفي مي شوند.
گفته هاي معاون مديريت آموزش و پرورش استثنايي اميدبخش است، اما تجسم رفتارهاي برخي از خانواده ها و نارضايتي هاي آنان بحث ديگري ست كه حلاوت اين شيريني را خيلي زود از ياد مي زدايد و اين خود آغاز مشكل ديگري ست براي كودكان استثنايي و خانواده هاي آنان، چرا كه عدم درك موقعيت اين دانش آموزان از سوي خانواده هاي عادي و اعتراضات مداوم آنان، بر مشكلات دستگاه آموزش و پرورش مي افزايد. محسن غفوريان - مدير آموزش و پرورش استثنايي شهر تهران - در اين زمينه معتقد است: استفاده از امكانات آموزشي مدارس عادي حق دانش آموزان استثنايي هم هست و آنان نيز به مانند ديگر دانش آموزان حق استفاده از همه مواهب آموزشي و... را دارند. غفوريان يادآور مي شود، بر اساس اهداف تعهدنامه aif ايران ناچار است تا سال 2015 آموزش كودكان استثنايي را در كنار دانش آموزان عادي محقق سازد.
وي خاطرنشان مي كند البته آموزش تلفيقي در ايران از سال 76 زمينه اجرايي دارد و معلمان و مديران مدارس عادي تا حدود زيادي با نحوه آموزش و برخورد با اين دانش آموزان آشنا شده اند، اما اين شيوه تاكنون به صورت فراگير در نيامده كه با اعلام رسمي آن از سوي وزارتخانه، از اين پس دانش آموزان استثنايي نيز قادر خواهند بود در مدارس عادي به تحصيل بپردازند.
غفوريان با انتقاد از نحوه برخورد جامعه با افراد استثنايي يادآور شد: آنان نيز همانند ديگر افراد حق حضور در جامعه را به طور مستقيم دارند؛ حقي كه تاكنون به دليل عدم اهميت از سوي متوليان مختلف جامعه ناديده انگاشته شده.
وي با اشاره به اينكه بسياري از حقوق شهروندي افراد معلول در كشور ما ناديده گرفته شده اند، گفت: وضعيت خيابان ها و نامناسب بودن آنها، پياده روها و وسايل نقليه از سويي و عدم امكان استفاده از تلفن هاي شهري و هزاران امر ديگر سبب شده اند، وجود بيش از 2 ميليون فرد معلول در كشور ناديده گرفته شود و آنان با دشواري هاي بسياري رو به روشوند.
شايد وجود همه موارد مطرح شده سبب شده، افراد معلول در برخورد با افراد عادي و سالم دچار رفتارهايي شوند كه بخوبي در رفتارهايشان با ديگر افراد جامعه بخوبي هويداست.
غفوريان در پاسخ به اين سئوال نيز مي گويد:
جدا شدن بچه هاي استثنايي از افراد سالم سبب شده تا افراد سالم تعامل كمتري با دانش آموزان يا افراد استثنايي داشته باشند و اين امر سبب به وجود آمدن نگاه متفاوت جامعه به اين افراد شده است.
وي ابراز اميدواري كرد: با شيوه تدريس جديدي كه از اين پس در مدارس آغاز مي شود، مشكلات برخوردي جامعه با افراد معلول كاهش پيدا كند.
غفوريان خاطرنشان كرد: حضور دانش آموزان استثنايي در كلاس ها سبب خواهد شد معلمان با تغيير روش آموزشي و استفاده بيشتر از روش تجسمي فصل جديدي در شيوه تدريس در مدارس باز گشايند كه از اثرات آموزشي مطلوب تري برخوردار است.
مدير آموزش و پرورش استثنايي شهر تهران همچنين خاطرنشان كرد: اجراي اين طرح در مدارس عادي، مشكلاتي را به همراه خواهد داشت كه بيشتر نشأت گرفته از نوع نگرش جامعه به افراد معلول است. غفوريان يادآور شد: در اين راستا در تلاش هستيم تا از طريق برگزاري كارگاه ها و جلسات آموزشي در تغيير نگرش مديران و معلمان و در يك كلام، جامعه گام هايي برداشته شود. وي همچنين خاطرنشان كرد: با اجراي آموزش تلفيقي در مدارس عادي، مدارس استثنايي برچيده نخواهد شد، زيرا تا آماده سازي زيرساخت هاي مدارس  عادي براي حضور دانش آموزان استثنايي راه زيادي در پيش است.
با اين همه همان طور كه گفته شد، حضور دانش آموزان استثنايي در مدارس عادي پيام آور از
بين رفتن مشكلات ديگر معلولان در جامعه خواهد بود، چرا كه با حضور دانش آموزان استثنايي در مدارس عادي، زمينه برطرف شدن مشكلات ساختاري جامعه كنوني ما فراهم مي شود و متوليان ديگر جامعه ناچار خواهند بود حضور اين افراد را در كنار ديگر افراد جامعه محترم بشمارند و در حل معضلات شهرنشيني و فراهم شدن امكانات لازم براي اين دسته از شهروندان كشور بكوشند.
چشم انداز جديد
aif نام اختصاري تعهدنامه اي ست كه براساس آن ايران مي بايست تا سال 2015 شرايط و زمينه تحصيل پنج گروه پيش دبستاني، آموزش كودكان خارج از مدرسه، آموزش بزرگسالان و سوادآموزي، آموزش عمومي و بالاخره آموزش كودكان استثنايي را فراهم سازد؛ تعهدي بزرگ كه تحقق آن نيازمند فراهم شدن ساختارهاي متفاوتي در نظام آموزشي كشور است. فراهم كردن شرايط حضور تحصيل دانش آموزان استثنايي در مدارس عادي را بايد از اين دست اقدامات برشمرد.