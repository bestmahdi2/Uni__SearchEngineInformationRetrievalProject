سهم آلودگي آبهاي خليج فارس از افزايش بهاي نفت
حق خليج فارس
سپيده خليلي
آلاينده هاي هشت كشور ساحلي در آلودگي خليج فارس سهيم هستند. ايران از طريق فاضلاب هاي شهري و صنعتي و كشورهاي عربي حاشيه دريا به دليل استفاده از آب شيرين كن ها و فعاليت هاي نفتي، آلاينده ها را وارد دريا مي كنند
آخرين خبرها حكايت از رسيدن قيمت هر بشكه نفت خام به 61 دلار دارد. رشد اقتصاد جهاني، محدوديت ظرفيت عرضه و پالايش و بحران هاي كارگري در برخي كشورهاي نفتي از ديگر عوامل صعود روزبه روز قيمت نفت گزارش شده است. در اين ميان، رئيس موسسه تحقيقاتي بريتيش پتروليوم گزارش داده است: ميزان تقاضاي جهاني نفت امسال روزانه بيش از 2 ميليون بشكه افزايش يافته است.
افزايش بهاي هر بشكه نفت به هر دليلي براي كشورهايي همچون ايران جزو مهمترين اخبار اقتصادي محسوب مي شود، اما اين افزايش بها در كنار افزايش تقاضاي جهاني، نگراني تشكل هاي زيست محيطي داخلي و تا حدودي خارجي و برخي از مسئولان حوزه محيط زيست كشور را دو چندان كرده است. خليج فارس به عنوان معبري براي عبور و تردد نفتكش ها كه پيش از اين نيز به دليل تردد نفتكش ها و تخليه آب توازن كشتي هاي نفتكش از مرز بحران آلودگي گذشته و عنوان آلوده ترين آبهاي دنيا را به خود گرفته، اينك با اين رونق اقتصادي در عرصه تجارت نفت، بيشترين فشار و صدمه را از اين شكسته شدن ركورد متحمل خواهد شد.
بر اساس آخرين آمارهاي سازمان ملل متحد در مورد آلودگي آبهاي ساحلي، 2/8 ميليارد دلار ضرر به خاطر بيماري هاي ناشي از آبهاي آلوده دنيا برآورد شده است. بررسي هاي زيست محيطي سازمان ملل حاكي است كه آبهاي آلوده ساحلي سبب بيماري ها و هزينه هاي زيادي در نواحي خود مي شوند. به طوري كه هزينه سالانه بيماري هپاتيت ناشي از خوردن غذاي دريايي معادل 3/7 ميليارد دلار برآورد شده است. نكته قابل توجه اينكه 4/3 درصد شهرهاي بزرگ در كنار درياها قرار دارند و 40 درصد جمعيت جهان در فاصله 60 كيلومتري ساحل درياها زندگي مي كنند كه برآورد مي شود
80 درصد آلودگي درياها از خشكي ناشي مي شود،اما خليج فارس در كنار اين مسئله كه درصد قابل توجهي از آلودگي خود را از خروج فاضلاب هاي شهري و ساير تاسيسات نفتي و صنعتي و حرارتي ساحلي خود دارد، بخش ديگري از تخريب زيست آبي و آلودگي خود را متحمل از عبور و مرور نفتكش ها و خروج نفت به سطح آب است.
طبق تحقيقات انجام شده، بخشي از آلاينده هاي موجود در خليج فارس در درون دريا از طريق فعاليت شناورها، نفتكش ها، اسكله هاي نفتي، اكتشافات نفتي و بخشي هم از طريق ساحل توسط صنايع حاشيه دريا و رودخانه هاي منتهي به آن وارد آب دريا مي شود كه البته بخش اعظم آلاينده هاي موجود در خليج فارس از نوع نفتي است.
دكتر فاطمي، كارشناس محيط زيست دريايي چندي پيش در گفت وگو با خبرگزاري مهر تاكيد كرد: بخشي از آلاينده ها در اثر حركت نفتكش ها و شناورها، رها كردن آب توازن كشتي ها، حفاري ها و عمليات كشف نفت، تراوش و استخراج نفت، ريختن زباله ها از داخل شناورها به داخل دريا و گل حفاري به خليج فارس تزريق مي شود.
از سوي ديگر از سوي خشكي نيز بسياري از آلاينده هاي نفتي مثل گازوئيل، مواد چرب، پساب كارخانه ها، آفت كش هاي كشاورزي و كودهاي شيميايي، عناصر سنگين مانند جيوه، مس، كادنيوم و كبالت، فاضلاب هاي شهري و انساني توسط رودخانه ها به طرف دريا هدايت مي شود.
طبق بررسي هاي انجام شده 80 درصد آلودگي هاي نفتي از طريق شناورها و نفتكش ها به دريا تزريق مي شود. از سوي ديگر، رودخانه كارون نيز كه
90 درصد آب شيرين خليج فارس را تامين مي كند، معادل 90 درصد آلودگي ها و آلاينده هاي خاص مناطق خشكي را با خود به خليج فارس حمل مي كند، زيرا بخش عظيمي از صنايع نفت، گاز، نساجي و كشاورزي ايران دركنار اين رودخانه قرار دارد. همچنين مقادير زيادي از آلاينده هاي كشور عراق نيز از طريق رودخانه دجله و فرات،  وارد كارون و در نهايت به خيلج فارس منتهي مي شود.
در مناطق تحت حفاظت ايران نيز اطراف جزيره خارك، اطراف بنادر امام و شهيد رجايي و خورموسي، آلوده ترين نقاط خليج فارس محسوب مي شوند. اكنون با توجه به اين ميزان آلودگي و عوامل آلوده كننده آبهاي خليج فارس و با افزايش ميزان تقاضاي جهاني براي نفت، احتمال دو چندان شدن ميزان آلودگي نفتي خليج فارس مي رود؛ احتمالي كه چندان دور از وقوع نيست.
آلاينده هاي هشت كشور ساحلي در آلودگي خليج فارس سهيم هستند و در اين ميان ايران نيز از طريق فاضلاب هاي شهري و صنعتي و كشورهاي عربي حاشيه دريا به دليل استفاده از آب شيرين كن ها و فعاليت هاي نفتي، آلاينده ها را وارد دريا مي كنند. اما در ميان كشورهاي حوزه خليج فارس عربستان، كويت و امارات به ترتيب بيشترين سهم را در آلودگي خليج فارس دارند و نكته قابل توجه اينكه 80 درصد آب شيرين كن هاي دنيا در كشورهاي ساحلي خليج فارس قرار دارند و تعداد آنها به 150 كارخانه مي رسد.
نابودي مرجان ها،  ماهيان و ديگر آبزيان، كاهش مرواريدهاي سياه خليج فارس به دليل افزايش آلودگي در خليج فارس به خاطر دلايل ذكر شده از ديگر آسيب هاي زيستي خليج فارس محسوب مي شود. نگراني حاميان محيط زيست از آن رو افزايش پيدا كرده كه كشورهاي حوزه خليج فارس چندان متعهد به برنامه حفاظت راپني نيستند. براساس اين كنوانسيون، كشورها موظف به رعايت حفاظت از خليج فارس هستند. اين كنوانسيون در حالي از سوي كشورهاي خليج فارس پيگيري مي شود كه سال گذشته سازمان ملل متحد با اعلام شعار حفظ درياها از آلودگي خبر داد: 150 منطقه مرده در درياها و اقيانوس هاي جهان وجود دارد كه در آنها به دليل آلودگي به نيتروژن ناشي از كودهاي شيميايي و صنعتي، اكسيژن آب شديدا كاهش يافته و در نتيجه حيات در آن مناطق از بين رفته است.
گفته مي شود منطقه عسلويه در جنوب ايران نيز جزو يكي از همين مناطق مرده محسوب مي شود.
اينك با احتمال افزايش تردد نفتكش ها و فعال شدن شركت هاي نفتي براي استخراج بيشتر نفت، انتظار مي رود براي ادامه حيات و بقاي خليج فارس قوانين مندرج در كنوانسيون راپني از سوي كشورهاي عضو كه عمدتا نيز جزو توليدكنندگان نفتي محسوب مي شوند، پيگيري و محافظت شود. خليج فارس مدت هاست كه قرباني نفت و توسعه اقتصادي كشورهاي منطقه شده است.