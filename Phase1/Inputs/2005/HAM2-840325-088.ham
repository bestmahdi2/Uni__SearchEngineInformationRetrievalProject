احتمال انحلال كابينه سوريه
ايسنا: ايلاف به نقل از مقامات آگاه سوريه نوشت، احتمالا به زودي دستوري مبني بر تعيين فاروق  الشرع به عنوان تنها معاون رئيس جمهور اين كشور صادر مي شود.
در اين ارتباط آمده است: بشار اسد رئيس جمهور سوريه، به طور جدي درصدد منحل كردن دولت فعلي به رياست محمد ناجي العطري و تشكيل دولت جديد است.
به گفته اين مقامات، بر اساس دستوراتي كه در دهمين كنگره حزب بعث سوريه به تصويب رسيده است، اين كشور طي چند روز آينده شاهد تغييرات دولتي و سياسي در دولت و موسسات رسمي خواهد بود.
مقامات سوريه اظهار داشتند، مهمترين اين تغييرات شامل تشكيل دولت جديد است كه داراي كادري جوان و شايسته است تا بتواند تحولات اين دوره را پشت سر گذاشته و براي تسريع در انجام اصلاحات سياسي، اقتصادي و اداري برنامه تكميلي را ارايه دهد.