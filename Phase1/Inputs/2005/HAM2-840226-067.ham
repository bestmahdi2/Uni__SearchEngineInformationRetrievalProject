اوليا دم قاتل را بخشيدند
گروه حوادث: مردي كه مرتكب قتل يك زن مسن شده بود از سوي اوليا دم بخشيده شد.
به گزارش خبرنگار ما، بيست و ششم آبان ماه سال 76 جنايتي در يكي از خانه هاي منطقه خاني آباد رخ داد، كه طي آن زني مسن به نام كوكب كشته شده بود. خبر اين جنايت به اطلاع قاضي كشيك ويژه قتل رسيد.
ماموران اداره آگاهي مركز به همراه قاضي پرونده در صحنه حادثه حاضر شدند. جسد كوكب به پزشكي قانوني انتقال يافت. بررسي هاي پليسي براي شناسايي عامل جنايت شروع شد.كارآگاهان دايره 10 مدت  زمان زيادي براي دستگيري عامل جنايت كه فرهاد 36 ساله نام داشت صرف نكردند. فرهاد دستگير شد و در بازجويي ها به قتل كوكب اعتراف كرد.
اين مرد در خصوص انگيزه خود براي ارتكاب اين جنايت گفت: «من راننده همسر كوكب بودم. وقتي صاحب كارم فوت كرد، بيكار شدم. اعتياد به مواد مخدر و بيكاري آزارم مي داد تا اينكه روز حادثه به قصد سرقت به خانه مقتوله رفتم. نمي دانستم زن در خانه است وقتي با او مواجه شدم چاره اي جز كشتن نداشتنم و كوكب را به قتل رسانده و فرار كردم».پرونده اين متهم در شعبه 1603 دادگاه امور جنايي تهران بررسي شد. حكم اعدام صادر شده و از سوي شعبه 27 ديوان عالي كشور تاييد شد. مراحل اجراي حكم در اجراي احكام در حال گذشتن بود كه مسئولين اين مركز با برگزاري چند جلسه صلح و سازش موفق شدند رضايت اوليا دم را گرفته و بدين ترتيب فرهاد از اعدام نجات يافت.
قاضي پرونده در ادامه حكم اعدام براي فرهاد 7 سال حبس براي موارد ديگر اتهامش صادر كرده بود كه در حال حاضر با سپري شدن اين دوران تا چند روز ديگر فرهاد از زندان آزاد خواهد شد.