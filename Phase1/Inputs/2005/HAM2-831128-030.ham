تابستان سرد سينما
داغ كرديم از سرما، حالا شما بگوييد طبيعي است در اين سرماي بي سابقه تهران، اما اين يخ زدگي كه از روزهاي برفي تهران بر جاي نمانده. سردترين روزهاي تهران از 12 تا 21 بهمن، تهران را دچار يخ زدگي كرد. حداقل اينكه در تقويم اهل سينما روزهايي سردتر از اين وجود نداشت.
اسم سينما كه آمد تصور سرماي برف در ذهنتان آب شد. نوشتيم كه داغ كرديم از سرما. اين داغ كردن بابت تبي بود كه با جشنواره فيلم فجر به عرق ننشست. حرف، حرف تقويم سينماست. در كاغذهاي فرضي اين تقويم جاي زمستان و تابستان عوض مي شود. عبارت دقيق ترش اين است: تابستان سينما در زمستان فرا مي رسد. اما امان از روزي كه تابستان هم سرد باشد! تابستان سينما مثل هر سال نبود. مثلا چه كسي باور مي كرد كه در روزهاي برگزاري جشنواره فيلم فجر، گيشه ها خلوت باشند؟ هميشه ديالوگ ها، رفتارها و صف طولاني مقابل سينماها سوژه اي كلاسيك بود براي نوشتن گزارشي از حال و هواي جشنواره فيلم فجر، اما اين بار اين سوژه دم دست هم ناياب شده بود.
مثلا خيلي ها تصور كرديم شايد اين سرما بابت حذف يك فيلم پرسروصدا از فهرست فيلم هاي جشنواره باشد، اما مگر هر سال هواي جشنواره تنها به خاطر يك فيلم داغ مي شد؟!
سرماي هوا، نرسيدن چند فيلم به جشنواره، تهيه بليت و... هم كه ديگر براي اهالي سينما تبديل به عادت شده. پس با اين توجيهات هم سرماي تابستان سينما توجيه نمي شود. علت هر چه بود، چيز ديگري بود. اين وسط ما تنها حال بيماري را داريم كه بيماري را مي فهمد اما علت را نمي داند. امسال حتي خبرگزاري ها، نشريات و صدا و سيما هم حوصله داغ كردن جشنواره را نداشتند. غم انگيز بود كه بهترين روزهاي بيست و سومين دوره جشنواره هاي فيلم فجر قبل از آغاز جشنواره به پايان رسيد. روزهايي كه البته با خبرهاي نگران كننده اي مثل حذف يك فيلم، احتمال حذف چند فيلم ديگر و خبر قطعي نرسيدن فيلم هاي چند كارگردان مطرح به جشنواره داغ شدند. شايد جشنواره امسال پيش از آغاز بيش از حد داغ شد كه از آغاز تا پايان سرد بود؛ چيزي شبيه تب تند عاشقي. حالا ماييم و داغ كردن از سردي جشنواره فيلم فجر. اين بار تب اهالي سينما به عرق ننشست، امان از تقويمي كه تابستان نداشته باشد!