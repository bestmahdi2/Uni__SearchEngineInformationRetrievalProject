تازه هاي دنياي رسانه ها
مسائل انساني 60 سال پس از جنگ جهاني دوم
پراودا، روزنامه نود و چند ساله كه از دهه گذشته به صورت يك نشريه عمومي و مستقل انتشار مي يابد، در مقاله اي تحت عنوان «جهان، 60 سال پس از جنگ دوم» نوشته است: از جنگ جهاني دوم، شش دهه دور شده ايم. از روزنامه نگاران قديمي وفادار به ژورناليسم اصيل و خادم مردم، شمار كمي باقي مانده اند و جز آنان، كسي مسائل انسان را خطاب نمي كند. گفتار از پيشرفت و تبليغ براي اقتصاد زياد است، ولي كسي نيست كه مسائل انسان امروز را بشكافد. مسائل امروز همان هايي هستند كه 60 سال پيش و قبل از آن بودند. مسائل انساني باقي مانده اند زيرا كسي نيست كه آنها را مطرح سازد و خطاب كند. از حقوق انسان سخن به ميان مي آيد ولي اين حقوق عملاً مورد احترام نيست. با آب و تاب از دمكراسي بحث و حمايت مي شود اما در همان كشورهاي مدافع دمكراسي، قانون و منطق آن طور كه بايد رعايت نمي شود. فرصت هاي مساوي را شعار مي دهند ولي از تأمين آنها اثري نيست و مشاغل و فرصت ها ميان دوستان و بستگان و اصحاب منافع توزيع مي شود. درباره رشد اقتصادي تبليغ مي شود لكن اكثريت مردم در همه كشورها در شرايط سخت زندگي مي كنند و شكاف دارا و ندار رو به افزايش است و بر خيل ندار ها در هر لحظه افزوده و به همين نسبت ثروت دارا ها بيشتر مي شود. قدرتمداران از برقراري عدالت داد سخن مي دهند ولي عمل به اين سخنان، بسيار كم است.سازمان ملل شش دهه است براي حفظ صلح و رعايت استقلال و حاكميت ملت ها و جلوگيري از تعرض به ملل كوچك به وجود آمده كه مثال عراق بزرگترين ضعف و بي حاصل بودن اين سازمان جهاني است. به جاي حل مسائل از طرق ديپلماتيك، در سطح جهان تهديد و ارعاب ادامه دارد. معاضدت و همكاري واقعي از روابط ملل رخت بربسته و جاي آن را سوءظن و بدگماني و كينه گرفته است. در روابط دولت ها از حرف تا عمل فاصله بسيار است. در سطح ملي، هر كشور دمكراسي خود را كامل تر مي داند، ولي همه جا اعتياد به قدرت و چسبيدن به كرسي مقام به هر بها به چشم مي خورد. در هر كشوري كم و بيش سياست و كسب و كار با هم مخلوط شده و دولتمرد و سياستمدار در حين حال داراي كسب و كار خصوصي است و لذا صاحب منافع است كه نتيجه اش اصطكاك منافع با رقباء است كه مردم و كل جامعه(كشور)از آن زيان مي بينند. پول در دنياي 60 سال پس از جنگ دوم به عامل قدرت بدل شده و كسي كه آن را نداشته باشد، واي به حالش. مي دانيم در جايي كه تنها پول كارساز باشد توجه به ايدئولوژي بسيار ضعيف است و ارزش هاي انساني رو به كاهش و اخلاقيات و معنويات رو به زوال هستند.پراودا نتيجه گيري كرده كه جهان امروز كه پر از جدايي هاي شده است، در لبه پرتگاه قرار دارد و فرصت كمي براي نجات آن باقي مانده است.
تفسير انتشار عكس هاي صدام حسين
نگاهي به تفسير هاي رسانه ها در گوشه و كنار جهان و اظهار نظر اشخاص در 24 ساعت گذشته نشان مي دهد كه جز رسانه هاي متعلق به روپرت مورداك، ديگران از زاويه انتقادي و تعجب به انتشار عكس هاي صدام در زندان كه مربوط به يك سال و چند ماه پيش بوده نگريسته اند. برخي از اصحاب نظر اظهارات اخير گالووي، عضو پارلمان انگلستان را كه حكومت صدام ساخت مشترك آمريكا و انگلستان بود نقل كرده و گفته اند كه با توجه به سابقه جانبداري رسانه هاي «مورداك» از اقدامات محافظه كاران و دولت بوش، ترديد دارند كه انتشار اين عكس ها، صرفاً كار سردبيران دو روزنامه باشد. هدف، تحقير صدام بوده كه روزگاري مردي قدرتمند بود و ديكتاتوري مي كرد و نيز بزرگ كردن قدرت آمريكا و انگلستان كه به اراده آنها چنين فردي سرنگون شده و به اين روز افتاده است.