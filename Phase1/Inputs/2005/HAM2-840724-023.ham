ورود پساب نيشكر به طبيعت
خطر در يك قدمي
عكس: سامان اقوامي
معصومه صفايي
مي گويند: خانه از پاي بست ويران است اين مثل دقيقا مصداق فاضلاب نيشكري ست كه كمتر از يك ماه پيش باعث مرگ و مير ناگهاني تعداد زيادي از پرندگان بومي و مهاجر شد. اين فاضلاب كه اول به كارون مي ريخت از شادگان سردرآورد و بعد از به نابودي كشاندن اين زيستگاه، در آب بندي، البته اگر دقيق ترش را بخواهيد در فاضلاب نيشكربندي جمع شد و با شكستن ديواره اين فاضلاب بند،  پساب مسموم جاري شد و جان صدها پرنده را گرفت.
خب، البته طبيعي ست كه كارخانه  نيشكر، فاضلاب دارد و در هر حال براي دفع فاضلابش هم با توجه به محدوديت هاي محيط زيستي بايد فكري شود كه البته فكري هم شده بود. رودخانه كارون كه خود در آلودگي غوطه ور بود، گزينه اي شد براي خالي كردن فاضلاب نيشكر؛ البته اينكه ارزيابي اين طرح را چه كسي انجام داد و چطور شد كه از بين تمام راه حل هاي دفع پساب، خالي كردن آن در رودخانه كارون مورد قبول واقع شد...
البته توجيهاتي در اين باره وجود دارد كه دانستنش خالي از لطف نيست. متوسط دبي كارون بين يكهزار و 200 تا يكهزار و 800 مترمكعب در ثانيه است، اما در مواقع بروز سيل، گاهي دبي اين رودخانه به 5هزار و 600 مترمكعب مي رسد كه در اين شرايط، ظرفيت ارتفاعي آن حتي به 4 هزار مترمكعب در ثانيه هم مي رسد. بنابراين آلاينده ها مشكلي نداشته و با اين حجم از آب برده مي شوند. البته بد نيست به اين نكته هم اشاره كنيم كه در زمان تخليه فاضلاب نيشكر به اين رودخانه به دليل خشكسالي(و البته به عقيده كارشناسان نيشكر، مدي كه اتفاقا هر 18 سال يك بار اتفاق مي افتد)دبي كارون تنها 96 تا 100 مترمكعب در ثانيه بوده است.
ديري نگذشت كه به دليل عدم كشش رودخانه كارون و صحه گذاشتن بر قانون طبيعت، يعني خورند و بازخورند، آلودگي رودخانه كارون بالا زد و مرداد 79، آب آشاميدني شهرهاي آبادان و خرمشهر به دليل شوري زياد پساب ها، شور شد و اعتراض شهروندان آباداني و خرمشهري را بشدت برانگيخت، البته اين مسئله تنها به اعتراض ضمني ختم نشد و قضيه ابعاد خشن تر و گسترده تري هم به خود گرفت. البته مسئولان طرح توسعه نيشكر، خود را كاملا از اين مسئله مبرا دانسته و قضيه را به گردن خليج فارس انداختند. آنها در جواب بازخواست مراجع دولتي در باب آلاينده هاي صنعت نيشكر و شوري آب شهرهاي اطراف عنوان كردند: خشكسالي و مد، باعث شد آب خليج فارس به كارون سوار شود و به سمت بهمن شير و اروندرود تا نزديكي دارخوين پيشروي كند. در ايستگاه پمپاژ آبادان اين آب دريا بود كه در واقع وارد مسير لوله كشي شهري آبادان شد و در پي آن به مشكلات اجتماعي دامن زد و باعث قوت گرفتن شايعه آلوده كردن مزارع نيشكر شد.
در هر حال، با به وقوع پيوستن اين شبه فاجعه،  فكري به حال پساب كارخانه هاي نيشكر شد. فاضلاب،  اين بار مسير تالاب ارزشمند شادگان را درپيش گرفت؛ تالابي كه به دليل ارزش هاي بالاي زيستي از سال 1354 به كنوانسيون رامسر(كنوانسيون تالاب ها)پيوسته بود و تحت حمايت جهاني قرار داشت؛ تالابي كه هر ساله مامن بيش از 152 گونه پرنده مهاجري بود كه براي زمستان گذراني و فرار از سرماي شديد شمال كره زمين به عرض هاي جنوبي پناه مي آوردند كه در بين آنها گونه هاي در معرض خطر انقراض و كمياب زيادي از جمله اردك مرمري، عقاب دريايي دم سفيد،  پليكان پاخاكستري و اردك طلايي ديده مي شد.
تالاب زيباي شادگان مخزني شد براي دفع پساب كارخانه هاي گسترده نيشكر؛ البته مسئولان امر هم طبق معمول بدون دستاويزهاي توجيهي، اين گزينه را انتخاب نكرده بودند و اين بار توجيهي به مراتب غيرعلمي تر از توجيه تخليه فاضلاب در كارون ارائه دادند.
مدير محيط زيست شركت توسعه نيشكر با بي تاثير خواندن ورود فاضلاب هاي نيشكر به اكوسيستم شادگان، به دليل وسعت اين تالاب، گفت: فاضلاب ورودي ما تنها بر 6/0 درصد از كل وسعت 537 هزار هكتاري شادگان تاثير مستقيم دارد؛ يعني حدود 8 هزار هكتار و بقيه تالاب مي تواند به روند عادي بقاي خودش ادامه دهد.
متاسفانه در باب اين مسئله توجيهات مسئولان شركت توسعه نيشكر چنان ناآگاهانه بود كه گويي آنها حتي مباني و الفباي طبيعت را هم نمي شناسند و با تمام مخالفت هاي صورت گرفته از سوي محيط زيستي  ها و طرفداران طبيعت شادگان، قرباني بعدي طرحي شد كه قرار بود ما را در صنعت شكر، خودكفا كند، اما به دليل عدم برنامه ريزي صحيح، ضربه هايي به طبيعت جنوب كشورمان وارد كرد كه جبرانش نيازمند ميليون ها سال تجربه دوباره طبيعت است. فاضلاب كارخانه نيشكر به لوله هايي به قطر 6 متر با سرعت 5 مترمكعب در ثانيه به تالاب شادگان سرازير شد.
شادگان كه در كنار فاضلاب كارخانه هاي نيشكر، از قطع بي رويه گياهان اطراف، خاكبرداري از اطراف وحتي از بستر، ورود فاضلاب هاي صنعتي و شيميايي، كاهش منابع تغذيه كننده و ورود كودهاي شيميايي رنج مي برد، در سرازيري تند نابودي قرار گرفت و رفته رفته اكوسيستم آب شيرين شادگان ماهيتش رو به تغيير گذاشت و هر روز بر شوري آبش افزوده شد.
تا اينكه اعتراض گسترده  طرفداران و حافظان طبيعت و فشارهاي سازمان محيط زيست از يك سو و قرارگرفتن تالاب شادگان در ليست مونترال(ليست تالاب هايي كه به دليل مخاطرات زيستي در معرض نابودي قرار گرفته اند و تعادل زيستي شان به دليل دخالت هاي انسان برهم خورده است. چنين مناطقي با قرارگرفتن در اين ليست مي توانند از ساز و كار هيات هاي مشورتي رامسر بهره مند شوند. يعني دفتر رامسر براي ساماندهي و مشورت با مقامات مسئول، هيات هاي فني به اين مناطق اعزام مي كند)از سوي ديگر مسئولان را به اتخاذ تصميم جدي براي حل اين معضل ترغيب كرد. بنابراين براي بخشي از فاضلاب ها سيستم تصفيه در نظر گرفته شد و بخشي ديگر از اين پساب به وسيله كانالي به طول 66كيلومتر راهي منطقه اي واقع در منتهي اليه منطقه لب شور در جاده آبادان- ماهشهر در حوالي مسير دورق شد.
پساب نيشكر به معضلي بسيار جدي تبديل شده كه علاوه بر آسيب به اكوسيستم هاي طبيعي منطقه زيرساخت هاي شهري را هم بي نصيب از آسيب نگذاشته بود چرا كه در اين ميان فرماندار خرمشهر نيز اعلام كرد: پساب نيشكر در شمال خرمشهر باعث صدمه ديدن راه آهن خرمشهر - اهواز و جاده آسفالته اين منطقه شده است.
و بي توجهي و بي توجهي تا اينكه آنچه انتظارش مي رفت بالاخره به وقوع پيوست؛ فاضلاب بندهاي بي حسابي كه براي انباشت فاضلاب شور نيشكر در نظر گرفته شده بود و به قول خودشان درياچه مصنوعي ايجاد كرده بود از هم گسست و بيش از2هزار قطعه از پرندگان مهاجر و بومي حاشيه ماهشهر را نابود كرد. اين آبگير 32هزار هكتاري زهكش واحدهاي توسعه نيشكر اميركبير و ميرزاكوچك خان در 35كيلومتري شمال خرمشهر واقع شده است. 95درصد پرنده هاي تلف شده را جوجه ها و كاكايي هاي نابالغ تشكيل مي دادند. البته به نقل از مردم محلي مرگ و مير كاكايي ها قبل از وقوع اين فاجعه نيز بندرت اتفاق افتاده بود، اما يكباره شدت يافته بود.
و فاضلاب نيشكر بازهم تراژدي ديگري را رقم زد تا مسئولان امر باز هم به فكر چاره اي ديگر بيفتند. اين بار ديگر نوبت كدام يك از زيستگاه هاي زيباي جنوب كشور است تا قرباني صنعت توسعه نيشكر شود، خدا مي داند. انگار تا جنوب، برهوت نشود و ديگر حتي ملخ هم در بيابان هايش يافت نشود، نيشكر دست بردار نيست. حتما اين بار نوبت خليج فارس است و قطعا اين بار هم توجيه علمي مثل موارد قبلي برايش دست و پا خواهند كرد. تالاب شادگان با حدود 400 هزارهكتار وسعت و حدود 900 ميليون مترمكعب حجم آب در شرايط طبيعي و نه خشكسالي، در فاصله 40كيلومتري شهر اهواز واقع شده است.
اين تالاب از شمال به اهواز، خور دورق، شهرستان شادگان و از غرب به جاده آسفالته اهواز آبادان، از جنوب به رودخانه بهمنش و خليج فارس و از شرق به خور موسي ختم مي شود. اين تالاب از طريق رودخانه كارون- جزر و مد دريا- و از طريق خورهاي ساحلي همچون خور دورق، خور قناقه، خور ملح، خور كويرين، خور قويان و خور سلخ تامين مي شود. تاكنون 52 پرنده از 38 خانواده در تالاب شادگان شناسايي شده است. اين تالاب همچنين مكان مناسبي براي زمستان گذراني پرندگان مهاجر آبزي از جمله گيلانشاه خالدار، اگراس آفريقايي و گونه هاي ارزشمند ديگري ست كه در بخش هاي قبلي از آنها نام برده شد.
از مهمترين ماهيان تالاب مي توان به ماهي شيرريت، بني، فيتوفاگ، لب پهن، تتوئيني، سياه ماهي، گتان، ماهي حوض، آمور، شاج، حمري، گارا، كپور سرگنده، بيا ماهي خاردار، اسبله بين النهرين، ماهي خاردار، گل خورك و... اشاره كرد كه منبع درآمد 3 هزار صياد ماهي و 1500 صياد پرنده است كه از اين طريق امرار معاش مي كنند. بيش از 80هزار راس گاوميش محلي  هاي اين منطقه حياتشان به وجود تالاب شادگان وابسته است.
علاوه بر گياهان تالابي نظير جگن، لويي كوچك، ني وعل شور، گياهان ديگري نظير آلاله آبي، نيلوفر آبي و يولاف، سوروف، خارشتر، نخل و درختچه هاي گز را مي توان نام برد.
و در مجموع مي توان گفت تالاب شادگان زيستگاه يك سوم گونه هاي جانوري و گياهي در معرض خطر نابودي ست. اين تالاب علاوه بر ارزش هاي بين المللي كه البته بعد از اين وقايع كمي كمرنگ شده، طبق مصوبه شوراي عالي حفاظت محيط زيست تحت عنوان پناهگاه بين المللي حيات وحش شادگان به سازمان حفاظت محيط زيست واگذار شده است.
بحران خشكسالي
هيچ كس به اندازه مسئولان محلي نمي داند كه بر محيط زيست منطقه تحت مديريتش چه مي گذرد و چرا فلان زيستگاه در شرف فروپاشي ست، اما انگار مافياي عوامل تخريب، بيش از آنچه تصور مي شود پرقدرتند كه محمد رشيديان نماينده سابق مردم آبادان درباره اثرات سوء  طرح توسعه نيشكر گفته است: اين طرح از همان ابتدا به دليل زيان هاي كشاورزي و زيست محيطي مورد مخالفت بسياري از صاحبنظران اقتصادي و زيست محيطي قرار گرفت؛ با اين وجود مسئولان اجرايي طرح بدون درنظرگرفتن توجيه اقتصادي و زيست محيطي، بر انجام آن اصرار ورزيدند. وقتي حتي نماينده مردم شادگان در مجلس شوراي اسلامي(افراد در اين مقام به دليل مشغله زيادكمتر خود را درگير مسائل بي اهميتي مثل ازبين رفتن يك تالاب مي كنند)در جمع مردم مي گويد: ما سعي داريم شادگان را بازگردانيم، تالاب بزرگ و تاريخي شادگان از چند سال گذشته با مشكلات زيادي روبه رو بوده است؛ اول بحران خشكسالي و تاثيرات آن بر تالاب و سپس پساب هاي شركت توسعه نيشكر كه سم مهلكي بود كه بر پيكره اين تالاب وارد كرد و حدود 2سال اين تالاب را به خشكسالي كشاند و الان قرار است طبق پيگيري هاي فراوان، اين پساب ها به دريا ريخته شود! تا بار ديگر شاهد ايجاد مشكل براي اين تالاب نباشيم.