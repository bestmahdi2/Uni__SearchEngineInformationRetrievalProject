انسان از نگاه كوسه ها
سينا خاكياني هفته گذشته سواحل فلوريدا شاهد قرباني شدن سه نفر توسط كوسه هاي مهاجم بود.
اولين قرباني دختربچه 14ساله اي بود كه روزشنبه هفته گذشته مورد حمله كوسه قرار گرفت و متاسفانه بر اثر جراحات وارده جان سپرد. نتايج كالبد شكافي نشان داده است كه او توسط يك كوسه نر شش فوتي مورد حمله قرار گرفته است. در زمان حادثه او به همراه دوستش در فاصله 100متري ساحل شنا مي كردند.
دو روز بعد از اين حادثه تلخ، پسر 16ساله اي در خليج مكزيك مورد حمله قرار مي گيرد. او به همراه برادرش در آبهاي كم عمق مشغول ماهيگيري بودند كه در ساعت 11:30 روز دوشنبه كوسه اي به او حمله مي كند. برادرش به كمك چند نفر ديگر او را به بيمارستان محلي مي رسانند و از آنجا با هليكوپتر او را به بيمارستان پاناما سيتي منتقل مي كنند. رئيس گروه امداد محلي گفته است: شايد علت حمله كوسه استفاده آنها از ميگو به عنوان طعمه بوده است.
پزشكان بيمارستان پاناماسيتي اعلام كرده اند كه اين پسر نوجوان حداقل يكي از پاهايش را از دست خواهد داد.
سومين قرباني كوسه ها در اين هفته يك گردشگر اتريشي بود. او در قسمت هاي كم عمق مشغول شنا بود كه كوسه اي پاي راستش را گاز گرفت. بلافاصله بعد از اين حادثه، او توسط امدادهوايي به بيمارستان منتقل شد تا تحت عمل جراحي قرار بگيرد.
مقامات محلي اعلام كرده اند كه سواحل اين منطقه با گشت هوايي تحت نظارت بوده و هنوز اثري از كوسه ها در اين ناحيه پيدا نشده است.
باوجود اينكه ظرف هفته گذشته سه مورد حمله كوسه گزارش شده است، ولي متخصصان و زيست شناسان مي گويند كه احتمال حمله كوسه ها بسيار اندك است؛ با اين حال آنها از گردشگران خواسته اند كه فعلا از شنا كردن در نواحي دور از ساحل يا غواصي در آبهاي اقيانوس خودداري كنند.
پروفسور كريستوفر لو استاد دانشگاه كاليفرنيا مي گويد: ما هيچ نظر قطعي در مورد اينكه چرا كوسه ها به انسان حمله مي كنند نداريم. او ضمن صحبت هايش به سه فرضيه اشاره مي كند:
1 كوسه ها به انسان به عنوان طعمه و غذا نگاه مي كنند.
2 آنها به اشتباه به انسان حمله مي كنند و فكر مي كنند او مي تواند طعمه مناسبي برايشان باشد.
3 آنها براي دفاع از خودشان به انسان حمله مي كنند.
فرضيه حمله به خاطر غذا را مي توان رد كرد، چون انسان غذاي مناسبي براي كوسه ها نيست. از طرف ديگر در اكثر حملاتي كه به انسان ها مي شود، كوسه ها ابتدا عضوي از بدن انسان را گاز مي گيرند يا حتي آن را مي كنند، ولي بعد شكارشان را رها مي كنند و مي روند.
رابرت هوتر رئيس انجمن تحقيقات كوسه ها در اين مورد مي گويد: تقريبا همه كوسه ها از طعمه اي كه شكار مي كنند تغذيه مي كنند. ولي بعضي از كوسه ها مثل كوسه هاي سفيد تمام كوسه ها را بدنام كرده اند. آنها تقريبا همه چيز مي خورند؛ كوسه هاي سفيد به دنبال طعمه هاي بزرگي مثل دلفين ها يا لاك پشت هاي دريايي مي گردند و به همين خاطر از نظر اندازه، انسان هم مي تواند طعمه خوبي براي آنها محسوب شود.
پروفسور لو رفتار تدافعي كوسه ها را محتمل تر مي داند و مي گويد: شايد كوسه ها انسان را به عنوان رقيبي براي شكار غذا تلقي مي كنند. تصور كنيد كوسه اي در كنار يك موج سوار حركت مي كند و فكر مي كند او مي تواند رقيبش باشد.
پس با عصبانيت به او علامت مي دهد كه هي! بزن به چاك! ولي وقتي مي بينيد موج سوار به او بي اعتناست، به او حمله مي كند.
البته دانشمندان، اطلاعات چنداني در مورد لحظات قبل از حمله كوسه ها ندارند، چون معمولا قربانيان يا شاهدان بسيار دير متوجه حضور آنها مي شوند.
پروفسور لو اميدوار است افكار عمومي نسبت به كوسه ها تغيير كند. او مي گويد: ظرف25سال گذشته نهنگ ها از هيولاهايي وحشتناك، تبديل به حيوانات دوست داشتني شده اند كه مرتب تحت مراقبت هستند. اگر ما توانسته ايم اين كار را در مورد نهنگ ها بكنيم، پس حتما در مورد كوسه ها  هم مي توانيم.