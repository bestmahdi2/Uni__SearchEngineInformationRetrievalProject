تازه هاي خبر
شام عروسي در جشنواره فيلم فجر
فيلمبرداري فيلم «شام عروسي» در شهرك غرب تهران آغاز شد.
ابراهيم وحيدزاده ضمن بيان اين مطلب اظهار داشت: در سكانس اولي كه در خانه اي واقع در شهرك غرب تهران فيلمبرداري مي شود بازيگراني همچون «نيكي كريمي» و «امين حيايي» حضور دارند.
كارگردان فيلم هاي «معادله»، «عشق فيلم» و «تحفه ها» درباره علت طولاني شدن پيش توليد پنجمين فيلم خود افزود: نبود بازيگردان فيلم در كشور و همچنين آماده نمودن امكانات و تجهيزات جهت انجام جلوه هاي ويژه از دلايل طولاني شدن پيش توليد فيلم بوده است. طبق برنامه ريزي انجام شده فيلمبرداري «شام عروسي» در پنجاه و پنج جلسه در مدت شصت روز انجام خواهد شد.
وي درباره داستان فيلم نيز گفت: فيلم يك مضمون اجتماعي طنز دارد و مربوط به يك مراسم عروسي با شكوه است كه بدون پول برگزار مي شود. وحيدزاده با اعلام اينكه فيلم «شام عروسي» براي حضور درجشنواره فيلم فجر آماده خواهد شد افزود: ترجيح مي دهم اولين نمايش فيلم در جشنواره فيلم فجر باشد؛ چرا كه مي توان از بار تبليغي جشنواره جهت معرفي فيلم استفاده كرد.
در شام عروسي كه فيلمبرداري آن را داريوش عياري بر عهده دارد، علاوه بر نيكي كريمي و امين حيايي بازيگراني همچون پويا اميني، مارال فرجاد، محمد رضا هدايتي و سيروس ابراهيم زاده حضور دارند.
خورشيد در قاب



«خورشيد در قاب» عنوان كتابي است به قلم رحمت الله اميدوار كه به تازگي از سوي انتشارات سوره مهر منتشر شده است. نويسنده در اين كتاب كه پژوهشي است پيرامون تصويرگري معصومين در سينما با طرح سئوالاتي سعي در شكافتن مسئله تصويرگري معصومين در سينما و رسيدن به پاسخي منطقي براي آن دارد. اينكه آيا اساساً تصويرگري معصومين در سينما ضروري است؟ آيا تصويرگري امري مجاز و مشروع است؟ آيا موانع و مشكلات، جنبه جامعه شناختي داشته يا جنبه فقهي آن مهمتر است و آيا اين موانع قابل رفع هستند؟ و... پاسخ به اين پرسش ها دغدغه نگارنده بوده و وي كوشيده پاسخ هاي مناسب براي آنها بيابد، اما اين كاوش فقط فتح بابي است براي گفتگو و تحقيق جدي و ژرف تر در اين زمينه.
شايان ذكر است، اين كتاب در 180 صفحه به شمارگان 2200 نسخه، در قطع رقعي و در پنج بخش: «مقدمات» پاسخگويي به پرسش نخست، مشكلات و موانع جواز تصويرگري معصومين در سينما، نبرد با موانع و مشكلات و حل بحران، «گره گشايي» اثبات جواز تصويرگري معصومين در سينما و بررسي مسائل فرعي تصويرگري معصومين در سينما عرضه شده است.
30 فيلم 30 فيلمساز
دعوت از كارگردانان، براي پروژه 30 فيلم، از جمله اقداماتي است كه كانون كارگردانان خانه سينما در حال پيگيري دارد.
سيامك شايقي، سخنگوي كانون كارگردانان سينماي ايران ضمن اعلام اين مطلب به خبرنگار هنري گفت:  اين پروژه شامل فيلمهايي است كه به سفارش صدا و سيما به صورت سينمايي ويدئويي و همچنين به صورت 35.م.م توليد مي شوند. بنابراين به اعضاي كانون كه مدتي است كار جديدي نساخته اند اطلاع مي دهيم تا اگر تمايل دارند در اين پروژه مشاركت كنند.
وي بحث خاص و جديدي را در كانون كارگردانان مطرح ندانست و گفت: منتظر هستيم در دولت جديد برنامه هاي فرهنگي و سياستهاي هنري اعلام شود.
سيامك شايقي كه چندي قبل در مقام كارگردان «باغ فردوس، پنج بعد از ظهر» را جلوي دوربين برد در جشن خانه سينما، فيلم را شركت داده است و مي گويد: احتمالا اكران عمومي آن با توجه به اينكه زمان مناسبي براي نمايش تا جشنواره فجر نخواهد بود بعد از جشنواره است.
بهره مندي 10 كارگردان فيلم 100 از امكانات فيلم سازي حوزه هنري
برگزيدگان مسابقه فيلمنامه نويسي كه موفق به كسب رتبه هاي اول تا دهم شده اند از امكانات حوزه هنري براي ساخت فيلمنامه هايشان جهت شركت در جشنواره فيلم 100 بهره مند خواهند شد.
مسئول اطلاع رساني حوزه هنري كرج گفت: نفرات اول تا دهم مسابقه فيلم نامه نويسي از امكانات ساخت فيلمنامه هايشان از قبيل دوربين فيلمبرداري و تجهيزات بهره مند مي شوند.
سيد عبدالرضا ناظري از آمادگي دفتر هنرهاي تصويري حوزه هنري كرج براي سرمايه گذاري در بخش توليد آثار كوتاه خبر داد.
وي اضافه كرد: دفتر هنرهاي تصويري اين حوزه با سرمايه گذاري آثار كوتاه كه با موضوع كرامت و ارزش هاي والاي انساني و ديني توليد مي شود به پربار شدن سطح جشنواره فيلم 100 كمك مي كند.
ناظري خاطرنشان كرد: در جشنواره سوم قصد داريم به اهداف عالي حوزه هنري كه حمايت از توليد آثار ارزشمند و كشف و پرورش استعدادهاي جوان هنري است دست يابيم و به همين منظور با طراحي مسابقه فيلمنامه نويسي سعي در انتخاب بهترين هاي فليمنامه نويسي و سرمايه گذاري در اين بخش شده است.
وي اظهار اميدواري كرد تا پايان شهريورماه برگزيدگان اين مسابقه توسط هيات داوران مشخص و اعلام شود.
گفتني است، سومين جشنواره فيلم 100 به همت حوزه هنري سازمان تبليغات اسلامي و با مشاركت شبكه سوم سيما 22تا 24 آذر ماه جاري در كرج برگزار مي شود.