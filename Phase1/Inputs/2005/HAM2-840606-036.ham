امروز سهام ليزينگ غدير در بورس عرضه مي شود
آغاز دادوستد دست دوم اوراق مشاركت ايران خودرو
گروه بورس: دادوستد دست دوم اوراق مشاركت ايران خودرو در بورس اوراق بهادار از روز گذشته آغاز شد.
به گزارش خبرنگار ما، اين نخستين اوراق مشاركتي است كه امكان مبادله آن در بازار ثانويه فراهم مي آيد. به اين ترتيب براي اولين بار در تاريخ بازار سرمايه ايران به جز برگه هاي سهام نوع ديگري از اوراق بهادار روي تابلوي مبادلات بورس قرار مي گيرد.
بر اساس گزارش هاي دريافتي امروز سهام ليزينگ خودرو  غدير براي اولين بار پس از پذيرش در بورس تهران عرضه مي شود.
سهام ليزينگ خودرو غدير در حالي مجوز دادوستد دريافت مي كند كه طي هفته هاي اخير دادوستد سهام «ليزينگ» در بورس تهران از رونقي دوباره برخوردار شده است.
قرار است در عرضه اوليه 15 ميليون سهم اين شركت در بازار به فروش برسد. به احتمال فراوان كارگزاري بانك صادرات به عنوان كارگزار متعهد پذيره نويسي وظيفه عرضه اين سهام را در بازار به عهده خواهد گرفت، هنوز درباره قيمت پايه براي عرضه سهام ليزينگ خودرو غدير در عرضه اوليه خبري منتشر نشده است.
سرمايه گذاري شاهد هم اطلاعات تازه خود را در اختيار سازمان بورس اوراق بهادار قرار داده تا موانع عرضه سهام آن در تالارهاي مبادلات برطرف شود، پيش بيني شده پس از اعلام نظر كارشناسان بورس، زمينه براي عرضه سهام اين شركت تا پايان هفته فراهم خواهد آمد.
در هفته هاي اخير سهام دو شركت سخت آژند و ايران ارقام با موفقيت در عرضه اوليه به بورس تهران پيوسته اند. استقبال از سهام دو شركت ياد شده به حدي است كه صف خريد آنها همچنان در بازار باقي است. با توجه به ركود دو ماهه بورس تهران عرضه هاي اوليه نقدينگي تازه اي را به بازار جذب كرده و موجبات صعود شاخص را در روزهاي اخير فراهم آورده است.
طبق اعلام سازمان بورس، زمان و نحوه عرضه سهام سرمايه گذاري شاهد به زودي اعلام خواهد شد.