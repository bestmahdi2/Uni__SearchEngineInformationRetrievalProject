عذر خواهي وزير دفاع عراق از ايران به خاطر جنگ تحميلي
مهر: سعدون الديلمي وزير دفاع عراق با كمال خرازي وزير امور خارجه كشورمان ديدار و پيرامون مسائل مورد علاقه و راههاي تحكيم مناسبات دو جانبه بحث و تبادل نظر كرد.
خرازي در اين ديدار با اشاره به علايق دو كشور براي تعميق مناسبات اظهار داشت: جمهوري اسلامي ايران نه تنها تمايل دارد روابط خود را با همسايگان بر اساس حسن همجواري تقويت سازد، بلكه آمادگي دارد به دولت جديد عراق كه بر اساس آراي مردم شكل گرفته است كمك و مساعدت نمايد و تمامي همسايگان
مي بايست حمايت نمايند تا دولت مشروع قوام يابد.
دكتر خرازي با تشريح توانايي هاي مردم عراق و قابليتهاي رويارويي با چالشهاي فرا روي خود گفت: مردم عراق ملتي رشيد و هوشمند هستند و جمهوري اسلامي ايران اميدوار است اين ملت بتواند مرحله سختيها را پشت سر گذارد و راه سعادت و خوشبختي و استقلال واقعي را بپيمايد.
آقاي سعدون الديلمي وزير دفاع عراق با ابراز خرسندي از ديدار جمهوري اسلامي ايران اظهار داشت: آنچه براي عراق مهم بوده تقويت پلهاي اعتماد بين عراق و همسايگان بويژه جمهوري اسلامي ايران است، و ما تاكيد داريم روابط فيمابين و متقابل را بر اساس مباني جديد ايجاد نماييم و عراق از عوارض ناشي از سياست رژيم گذشته عراق از ايران معذرت مي خواهد.
وزير دفاع عراق با اشاره به شرايط دشوار فعلي گفت: ما دنبال به دست آوردن حاكميت واقعي هستيم و اين امر با تلاشهاي مجدانه مردم عراق به دست مي آيد و سرلوحه آن برقراري امنيت و ثبات براي مردم عراق است.