فهرست جديد سهام شناور آزاد در بورس تهران منتشر شد
گروه بورس: فهرست كامل ارقام سهام شناور آزاد محاسبه شده براي كليه شركت هاي پذيرفته شده در بورس براي پايان آذرماه 1383 منتشر شد.
به گزارش مديريت نظارت بر بازار، منظور از سهام شناور آزاد مقدار سهمي است كه انتظار مي رود در آينده نزديك قابل معامله باشد، يعني در مالكيت دارندگاني است كه آماده اند در صورت اخذ قيمت مناسب، آن را براي فروش ارائه كنند.طبق اعلام بورس تهران، گزارش سهم شناور آزاد هر سه ماه براساس روش شناسي انتخاب شده ادامه خواهد يافت و ارقام سهم شناور آزاد، به اطلاع بازار سرمايه خواهد رسيد.
در اعلام ارقام محاسبه شده، ارقام درصد سهام شناور آزاد به شرح زير به سمت بالا گرد شده است:
* سهم شركت هاي بين صفر تا 5درصد_5درصد اعلام شده است.
* سهم شركت هاي بين 5 تا 10درصد_10درصد اعلام شده است.
* سهم شركت هاي بين 10تا 15درصد_15درصد اعلام شده است.
* سهم شركت هاي بين 90-95 درصد -95 درصد اعلام شده است.
* سهم شركت هاي بين 95تا 100 درصد _ 100 درصد اعلام شده است.
بنا بر اين گزارش از سرمايه گذاران درخواست شده ارقام محاسبه شده را در تصميمات سرمايه گذاري خود لحاظ كنند. در صورت وجود نرخ بالاتري از سهم آزاد، به ويژه براي شركت هاي بزرگ امكان ريسك دستكاري قيمت و دخالت در نظام قيمت هايي كه بازار تعيين مي كند، كاهش مي يابد. يعني، در شركت هاي بزرگي كه سهم عمده آنها شناور آزاد باشد، امكان دستكاري در قيمت به شدت كاهش مي يابد و سرمايه گذار با اطمينان بيشتري مي تواند نسبت به سرمايه گذاري تصميم بگيرد. همين اصل در مورد شركت هاي كوچك تر نيز حاكم است، اما با توجه به ميزان سرمايه كم اين شركت ها، امكان دستكاري در شرايط بالا بودن سهم شناور آزاد نيز وجود دارد.