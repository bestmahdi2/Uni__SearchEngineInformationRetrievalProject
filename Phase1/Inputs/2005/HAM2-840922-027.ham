آمادگي 90 درصد توليدكنندگان سيمان براي عرضه محصول در بورس
گروه بورس: 90 درصد كارخانه هاي توليدكننده سيمان آماده عرضه محصولاتشان در تالار بورس فلزات و كالاهاي صنعتي هستند.
علي اكبر هاشميان، دبيركل بورس فلزات و كالاهاي صنعتي در مقاله اي كه به مناسبت عرضه قريب الوقوع سيمان در بازار متشكل سرمايه نوشته، آورده است: پيش بيني مي شود تا پايان آذرماه مراحل پذيرش همه كارخانه هاي توليد كننده سيمان براي عرضه محصول در بورس فلزات و كالاهاي صنعتي انجام گيرد.
او تأكيد كرده است: براي جلوگيري از بروز شوك هاي احتمالي در ماههاي آغاز عرضه سيمان در بورس فلزات و با توجه به برخي نگراني هاي موجود، تمهيداتي جهت فعال كردن تشكل ها و تعاوني هاي صنفي مرتبط با سيمان انديشيده شده است.
هاشميان نوشته است: همه مسئوليت اجراي اين تصميم مهم به تنهايي بر عهده سازمان بورس فلزات نيست بلكه همه دستگاههاي نظارتي و اجرايي مرتبط بايد از اين موضوع حمايت كنند تا از بروز افت وخيزهاي احتمالي در بازار جلوگيري شود.
او ادامه داده است: پس از اعلام تصميم هيأت دولت براي عرضه سيمان در بورس فلزات، نشست هاي متعددي را با مسئولان دستگاههاي اقتصادي ذي ربط، نمايندگان مجلس، فعالان بخش سيمان اعم از توليدكنندگان، توزيع كنندگان و مصرف كنندگان بزرگ سيمان و مديران شركت هاي سرمايه گذاري برگزار كرده ايم، به طوري كه هم اكنون تقريباً  همه سازوكارهاي لازم براي دادوستد سيمان در بورس فلزات و كالاهاي صنعتي طراحي و فراهم شده است.
او مي نويسد: بحث ورود سيمان به بورس فلزات و كالاهاي صنعتي در حالي مطرح مي شود كه براساس آمار و ارقام و گزارش هاي كارشناسي، اين بورس در حوزه كالاهايي كه قبلاً  پذيرفته شده اند عملكرد قابل قبولي داشته است.
او در پايان تأكيد كرده است: در بهار امسال با اصلاح اساسنامه سازمان بورس فلزات تهران در شوراي بورس، دامنه فعاليت اين بورس به كالاهاي صنعتي گسترش يافت و عملاً  مقدمات پذيرش و عرضه محصول سيمان از نظر قانوني و حقوقي نيز مهياست.
اين گزارش حاكي است: بر اساس مصوبه نهم مهرماه هيأت دولت، براي توسعه بازار رقابتي، افزايش توان سرمايه گذاران در صنعت سيمان و مبارزه با بازار سياه و رانت جويي، از آغاز دي ماه امسال قيمت سيمان در بورس فلزات و كالاهاي صنعتي تعيين خواهد شد.
دولت در مصوبه خود تأكيد كرده، اين مصوبه زماني قابل اجراست كه همه شركت هاي توليدكننده سيمان متعهد شوند براي سه سال كامل محصولات خود را منحصراً  از طريق اين بازار متشكل به فروش برسانند.