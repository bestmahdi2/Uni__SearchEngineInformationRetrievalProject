ادغام يا حذف وزارت تعاون با سياستهاي كلان اصل 44 مغاير است
گروه اقتصادي: براساس لايحه تشكيلات كلان دولت، كه هنوز در هيأت دولت روند بررسي و تصويب آن آغاز نشده و در شرايط كنوني و دولت فعلي نيز اين كار منتفي شده، قرار است دو وزارتخانه تعاون و كار و امور اجتماعي در يكديگر ادغام شوند.
با محمدرضا رمضاني دبير كل اتاق تعاون گفت وگو كرده ايم.
***
* ادغام وزارتخانه هاي كار و تعاون از موارد مطرح در لايحه تشكيلات كلان دولت است، اين موضوع را چگونه ارزيابي مي كنيد؟
- با ابلاغ سياست هاي كلي اصل 44 قانون اساسي توسط مقام معظم رهبري و تأكيد ايشان بر افزايش سهم بخش تعاون در اقتصاد كشور، به نظر مي رسد موضوع ادغام يا حذف اين وزارتخانه منتفي شده است. چرا كه برنامه هاي ابلاغ شده رهبري دو بخش تعاون بسيار گسترده است. بخش تعاون با بيش از 90 هزار شركت و اتحاديه تعاوني و 15 ميليون نفر عضو، بايد تحت سياست و سقف واحدي اداره شود تا بتوان سياست ها و راهكارهاي مورد توجه در بخش تعاون و ديدگاه هاي مقام معظم رهبري را اجرايي كرد.
* با اين روند ادغام وزارت تعاون تا چه حد محتمل خواهد بود؟
- گرچه در لايحه تشكيلات كلان دولت موضوع ادغام وزارتخانه هاي تعاون و كار پيش بيني شده اما اين لايحه هنوز توسط دولت به مجلس ارائه نگرديده است. براي اجراي سياست هاي ابلاغ شده توسط مقام معظم رهبري و با توجه به تأكيد ايشان بر تشكيل بانك تعاون و در دستور كار قرار گرفتن اين موضوع ادغام وزارت تعاون ضرورتي ندارد. بسياري از اصول برنامه سوم توسعه در زمينه واگذاري تصدي گري ها به بخش غيردولتي و تعاوني مانند تشكيل بانك تعاون اجرا نشده است. با اين حال مقام معظم رهبري با ابلاغ اين سياست ها تشكيل اين بانك را در دستور كار قرار داده اند. همچنين با توجه به ضرورت اجراي ماده 102 قانون برنامه چهارم توسعه به نظر نمي رسد ادغام وزارت تعاون و كار و امور اجتماعي صورت گيرد و تحقق اهداف اين بخش وجود اين وزارتخانه را ضروري مي نمايد. اميدواريم در دولت آينده نيز ادغام يا حذف وزارت تعاون مد نظر نباشد چرا كه اين امر با بسياري از سياست هاي كلان مد نظر در بخش تعاون در تضاد است.
* با توجه به سياست هاي مذكور وزير تعاون در كابينه دولت جديد بايد از چه ويژگي هايي برخوردار باشد؟
- پس از جمع بندي ديدگاههاي فراكسيون تعاون و كميسيون اجتماعي مجلس شوراي اسلامي پيشنهاداتي را براي رئيس جمهور منتخب مردم فرستاده ايم. بر اين اساس معتقديم وزير بخش تعاون بايد بتواند ديدگاهها و سياست هاي كلي اصل 44 مخصوصا سياست هاي ابلاغي مقام معظم رهبري در اين بخش را در دستور كار قرار داده و اجرا كند. براساس سياست هاي ابلاغ شده بايد سهم بخش تعاون در اقتصاد كشور در پايان برنامه پنج ساله پنجم به 25درصد افزايش يابد كه به نظر مي رسد تحقق اين امر نيازمند افزايش سالانه 2درصد، سهم اين بخش است. وزيري كه براي اين بخش انتخاب مي شود بايد كارآمد، با تجربه، داراي شناخت كافي از بخش تعاون بوده، تجربيات بخش غيردولتي را در نظر گرفته و اصول معطل مانده اين بخش در برنامه سوم را اجرا كند.
همچنين ابلاغ سياست هاي اصل 44 به سران سه قوه، رئيس جمهور منتخب مردم نيز خواستار توجه به نظريات و سياست هاي مذكور در بخش تعاون است و ما نيز آمادگي داريم تا پيشنهادات بخش را اعلام نموده و بتوانيم با تداوم اين سياست ها و ايجاد هماهنگي لازم، بسياري از اصول تعاون كه راهكارهاي مطلوبي براي حل مشكلات كنوني جامعه ارائه مي كند را اجرايي كنيم.
* توانمندي هاي بخش تعاون با توجه به سياست هاي ابلاغ شده را چگونه ارزيابي مي كنيد؟
- با اجراي اصول معطل مانده بخش تعاون مي توان بسياري از مشكلات موجود كشور را حل كرد به طور مثال اكنون بخش تعاون حدود 100 هزار شغل ايجاد كرده كه مي تواند براي حل مشكل بيكاري، با بها دادن بيشتر به اين بخش زمينه مناسبي را براي بكارگيري فارغ التحصيلان دانشگاهها فراهم كرد. پرداخت تسهيلات قرض الحسنه ارزان قيمت بر اساس بند 2 اصل 43 قانون اساسي به اين افراد با توجه به اولويت هاي رئيس جمهور منتخب در زمينه تك رقمي كردن نرخ سود تسهيلات بانكي نيز از ديگر توانمندي هاي اين بخش است.