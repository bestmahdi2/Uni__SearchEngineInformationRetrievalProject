گزارش ميزگرد پژوهشي فرهنگ و هنر درباره سينما
دور باطل در چرخه توليد
سينماي ايران كه در عرصه جهاني در مقام موفق ترين است و حضورش در هر جشنواره يا شهر با استقبال تماشاگران روبرو مي شود در داخل اما اغلب فيلم ها ريزش مخاطب دارد و از اقتصادي بيمار رنج مي برد. در نگاهي آسيب شناسانه توليد و نمايش آثار سطحي و بي محتوا كه از موضوع هاي تكراري و در قالب ژانرهاي خودساخته عرضه مي شود آسيب جدي به اين عرصه وارد كرده است.پژوهشگران براي برون رفت از بحران در يك ميزگرد به رديابي اين آسيب ها پرداخته اند.
هفتمين ميزگرد پژوهشي پژوهشگاه فرهنگ، هنر و ارتباطات به ارائه طرح هاي پژوهشي گروه «سينما» اختصاص يافت.
اين ميزگرد با حضور حيدريان معاون سينمايي وزارت فرهنگ و ارشاد اسلامي و جمعي از فعالان و دست اندركاران حوزه سينما برگزار شد.
معاون سينمايي وزارت ارشاد دراين ميزگرد، نبود نظامنامه و منشور اخلاقي سينمايي را يكي از مسائل فراروي عرصه سينماي كشور دانست.
حيدريان با بيان اينكه سينما بيشتر نيازمند منشور اخلاقي است تا داشتن ضوابط حقوقي مشخص، اظهار داشت: با ارائه قانون نظام مند در روند جهاني شدن مي توان شكل و محتوا را در حوزه سينما حفظ كرد. به گفته وي، احياي مجدد سينما پس از انقلاب اسلامي با حضور صاحبان انديشه و فكر و كارگردان هاي مؤلف در اين عرصه صورت گرفت.
حيدريان در ادامه گفت كه تلاش براي ايجاد تناسب طبيعي بين سهم دولت و بخش خصوصي در حوزه سينما از مهمترين دغدغه هاي دست اندركاران اين عرصه است. در ادامه اين نشست شهرام جعفري نژاد يكي از ديرينه ترين حلقه هاي مفقوده سينماي ايران را نبود انسجام كافي ميان چرخه توليد، توزيع و نمايش دانست و تصريح كرد: بخش توزيع در سينما به فراموشي سپرده شده و روند علمي و استاندارد براي آن در نظر گرفته نشده است.
جعفري نژاد با اشاره به اينكه چرخه توليد فيلم در ايران بر مبناي توليد، توزيع و نمايش است، افزود: اين در حالي است كه اين چرخه در كشورهاي بهره مند از سيستم استاندارد ابتدا بر مبناي توزيع در نظر گرفته مي شود. به گفته اين پژوهشگر، بازارسنجي و بازاريابي موفق در حوزه فرهنگي، تهيه بيلان اقتصادي براي فيلم و ارزيابي ميزان هزينه، تهيه معادلات ميزان ريسك پذيري، نوع توليد، توزيع و... از جمله مراحلي است كه در ساير كشورها براي توليد يك فيلم در نظر گرفته مي شود.
جعفري نژاد سپس به بيان تفاوت هاي سينماي ايران با سينماي ساير كشورها پرداخت و ساختن فيلم هاي بي تناسب با خواست مردم و بي توجه به سقف هزينه و فروش احتمالي و نمايش در سينماها به بدترين وضع با توجه به كمبود سالن ها و نبود مقررات خاص نمايش در هر سالن را از جمله عواملي دانست كه موجب وضعيت نامناسب سينماي ايران شده است. وي در ادامه در خصوص وضعيت سينماي كشورهاي موفق در عرصه سينما گفت: توزيع فيلم از طريق تبليغات، بازاريابي، جذب منابع مالي، تحقيق درباره درخواست مردم و قراردادهاي مشخص با سالن هاي سينما به شكل طبقه بندي شده در سراسر جهان و همچنين تدوين چرخه سودآوري فيلم طي ساليان بعد از طريق ساير روش هاي توزيع رسانه اي همچون ويديوسي دي، دي وي دي، تلويزيون هاي كابلي، ماهواره و... از مشخصه هاي سينماي اين كشورها است. اين پژوهشگر احداث سالن ها و مجموعه جديد فناوري توليد و نمايش استاندارد جهاني، ورود به بازارهاي جهاني، تسهيلات قانوني سرمايه گذاري داخلي و خارجي، توليد مشترك با كشورهاي مسلمان منطقه و آسيا، آموزش هاي تخصصي هنري و... را از جمله راهكارهاي بهبود وضعيت سينماي ايران دانست. وي بااشاره به اينكه سينماي ايران با توليد سالانه 80 تا 100 فيلم مقام دوازدهم جهان را به خود اختصاص داده، ابراز اميدواري كرد تا مسائل فراروي عرصه سينماي كشور رفع شود.
جعفري نژاد همچنين با بيان اينكه ديدگاه صنعتي به سينما بايد وجود داشته باشد، افزايش توليد سالن ها و مجموعه استوديويي، سنجش  بازارهاي جهاني و مخاطب سازي، آموزش مراودات جهاني به دست اندركاران سينما، تأسيس دفاتر نمايندگي در كشورهاي صاحب سينما، ادامه انعكاس جشنواره اي با تبليغات بيشتر و تأسيس بانك اطلاعاتي جامعه سينماي ايران را از جمله راهكارهاي مورد توجه در رفع معضلات عرصه سينما دانست. در ادامه اين ميزگرد دكتر محمدعلي حسين نژاد به تشريح پژوهش خود با عنوان «بررسي قابليت ها، زمينه ها، موانع و راهكارهاي جذب سرمايه خارجي در صنعت سينماي ايران» پرداخت. وي گفت: عملكرد سرمايه گذاري خارجي كشور در سال هاي 81 و 82 جهش قابل توجهي نسبت به گذشته داشته كه عمدتاً معلول اجراي قانون جديد سرمايه گذاري خارجي و اجراي سياست هاي برنامه سوم توسعه كشور بوده است. اين پژوهشگر تصريح كرد: به نظر مي رسد كه در حوزه فرهنگ و هنر از جمله سينما تاكنون هيچ گونه فعاليت عمده اي در خصوص جذب و به كارگيري سرمايه هاي خارجي صورت نگرفته است.
به گفته وي اين امر قبل از هر چيز ناشي از عدم شناخت اين مقوله و عدم توجه به قابليت هاي سينما براي جلب و جذب سرمايه هاي خارجي بوده و اين امر تصميم گيري و گزينش راهكارهاي مطلوب را برخلاف تلاش هاي جدي مسئولان با دشواري مواجه ساخته است.
اين پژوهشگر در ادامه با اشاره به اينكه صنعت فيلم و سينما مثل ساير بخش هاي اقتصادي از بازار عرضه و تقاضا برخوردار است، افزود: در حالي كه فيلم سينمايي در تعداد محدودي از كشورها توليد مي شود اما توزيع آن در سراسر دنيا صورت مي گيرد. وي با بيان اينكه 95درصد مردم دنيا تحت تأثير فيلم و سينما قرار دارند، افزود:اين آمار بيانگر گستره بازار فيلم در جهان است.وي در ادامه گفت كه طي پنج سال آينده بالاترين سطح رشد اقتصادي در اين بخش متعلق به منطقه آسيا پاسيفيك خواهد بود و چين مركزيت رشد را به خود اختصاص خواهد داد كه ارزش اقتصادي اين بخش اقتصاد در چين از ژاپن امروز فراتر خواهد رفت.
به گفته اين پژوهشگر در حال حاضر آمريكا بزرگترين بازار اقتصاد فيلم سينما و صنايع سرگرمي را به خود اختصاص داده است به نحوي كه با رشد 6/5 درصد در سال پيش بيني مي شود تا سال 2009 حجم بازار آمريكا در اين بخش به 690 ميليارد دلار برسد.
وي در ادامه گفت كه هم اكنون حدود 9 ميليارد نفر در جهان هستند كه براي ديدن فيلم به سينما مي روند.
اين پژوهشگر تسهيلات حمايتي و سياست هاي تشويقي براي جذب پروژه هاي سينمايي و توليد فيلم و تقويت زيرساخت ها و ايجاد فضاي تخصصي حرفه اي مناسب براي فعاليت فيلمسازي در كشور يا منطقه را از جمله رويكردهاي غالب در جذب سرمايه خارجي در صنعت فيلم سازي دنيا دانست.
به گفته وي تقسيم ريسك، دسترسي آسان تر به بازارهاي فراملي، كسب اعتبار بين المللي، تقويت ارتباط و مبادلات فرهنگي بين كشورها، امكان استفاده از منابع و امكانات ديگران، انتقال فناوري، افزايش اشتغال و رشد در كشور ميزبان و رونق و سودآوري اقتصادي از عوامل مؤثر در گرايش جذب و انجام سرمايه است.
حسين نژاد سپس به بيان ديدگاه هاي موافق و مخالف جذب سرمايه خارجي پرداخت و گفت: تأمين نيازهاي مالي توسعه اي، فائق آمدن بر مشكل كمبود سرمايه از طريق استفاده از سرمايه خارجي، جذب سرمايه هاي خارجي از طريق موافقتنامه هاي كشورها، ورود منابع جديد سرمايه به كشور، انتقال تكنولوژي و بالا رفتن ضريب امنيت كشور و افزايش قدرت چانه زني در دنيا از جمله ديدگاه هاي موافق اين عرصه است. در ادامه اين ميزگرد دكتر فريدون آزما پژوهش خود را با عنوان مطالعه چگونگي افزايش رغبت تماشاگران به استفاده از سينما ارائه كرد.
وي سينما و مشاهده فيلم در سالنهاي سينما يا به تعبيري رفتن به سينما را يكي از مهمترين گزينه هاي گذران اوقات فراغت در جوامعي دانست كه سياستگذاران بخش فرهنگ عمومي با اتكا به انواع و اقسام ساز و كارهاي قانوني و ديگر ابزارهاي اثرگذار در پي تشويق و تقويت آن هستند.
به گفته دكتر آزما، قدرت خريد مردم در دو دهه گذشته 5/42 درصد كاهش يافته و اين موضوع بر سبد خانوار تأثير بسياري گذاشته به نحوي كه مردم ترجيح مي دهند به جاي آنكه بخشي از هزينه خانواده را صرف رفتن به سينما كنند،  آن را براي ثبت نام فرزندانشان در انواع كلاس هاي آموزشي اختصاص دهند.
اين پژوهشگر با بيان اينكه صنعت سينماي ايران از ديد مخاطب و ساير عوامل دچار دور باطل شده، تصريح كرد: به دليل نبود برگشت سرمايه استقبال از سينما صورت نمي گيرد. وي در ادامه در خصوص پژوهش خود گفت: اين پژوهش در ميان 22 منطقه تهران صورت گرفت كه از اين مجموع 9 منطقه آن يعني 5/42درصد كل جمعيت تهران از داشتن سينما محروم هستند كه از در مجموع 300نفر مورد پرسش قرار گرفته اند.آزما اظهار داشت: براساس داده هاي آماري اين پژوهش، 78درصد از پاسخگويان معتقدند كه سياستگذاران بخش سينمايي بر مبناي خواسته مردم عمل نمي كنند.
وي در پايان گفت: جامعه نمونه در اظهارات خود اعلام داشتند كه سينماي كشور براي كودكان فيلم نمي سازد و يا اينكه اصلاً در سه سال اخير فيلمي در اين خصوص ساخته نشده است.