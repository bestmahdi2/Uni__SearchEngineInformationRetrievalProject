مدرسه
خانه مكلف
كوشيناشهني- تكاليف مدرسه بچه ها، باعث پيش آمدن مشكلات زيادي در خانواده مي شود. بچه ها بدون كمك گرفتن از مادر يا پدر - كه البته بيشتر مادر ان قادر به انجام تكاليف مدرسه شان نيستند - دچار مشكل مي شوند كه اين مشكلات از وقتي بچه اول ابتدايي ست آغاز مي شود. مادر بايد همه شكل هاي كتاب درسي را در دفتر بكشد و بچه جواب ها را بنويسد و خوشا به حال بچه اي كه مادرش نقاشي خوبي دارد، چون معلم آنقدر از زيبايي دفترش داد سخن مي دهد كه همه بچه هاي ديگر آرزو مي كنند كه اي كاش مادرانشان جاي شغل كنوني شان، گرافيست يا نقاش بودند و به تجربه ديده ام كه مادراني كه نقاشي نمي دانند در پي تهيه شابلون هاي مختلف برمي آيند تا خداي ناكرده بچه شان از قافله دفتر خوشگل ها عقب نماند و مهرش هر چه بيشتر به دل معلم بنشيند. واي بر روزي كه مادر بيمار باشد يا به هر علتي نتواند به بچه كمك كند، آن وقت است كه بچه دچار اضطراب و استرس مي شود و به هر حيله اي بايد كسي را بيابد تا در انجام تكاليف ياري اش كند و گاهي مجبور است منتظر پدر بماند.
تازه در اين حالت غرولند پدر هم اضافه مي شود. چطور تا اين وقت شب تكاليفت مانده، تو الان بايد خواب باشي. و اگر روزي مادر سر حوصله نبوده و به هر دليلي ناراحت باشد، باز هم كماكان مجبور است به بچه كمك كند، چون اين كار جزو وظايف روزمره مادر شده، آن وقت بچه بيچاره در دسترس ترين و بي دفاع ترين موجودي ست كه مي توان تمام عقده هاي روز را بر سرش خالي كرد، آن هم با دليل موجه، چون توجيهش اين  است كه بچه را به خاطر درسش دعوا كرده. بچه بايد مشق خودت را تميز بنويسي، چرا توي صفحه خط كشي نشده مشق نوشتي، واي ديكته هم كه 20 نشدي. درگيري بين مادران و فرزندان در بخشي از سال كه بچه ها درگير درس و مدرسه و انتظارات معلم ها نيستند، بسيار كم است، اما امان از فصل مدارس و بدتر از آن فصل امتحانات كه اين جدال ها به اوج خودش مي رسد.
معلمان عزيز، آيا خوش خط نوشتن بچه  آنقدر مهم است كه حسن هاي ديگرش را بپوشاند و تا چشمتان به مادرش مي افتد از خط بدش شكايت كنيد و بعد خانه و شماتت مادر و تحقير بچه؟ آيا كشيدن حاشيه گل و سنبل و بلبل در دفترچه مشق آنقدر مهم است كه صاحب آن دفتر سه هفته امتياز مبصر شدن به علاوه كلي كارت امتياز را داشته باشد؟ بله، اينها همه ويژگي هستند، ولي نه براي كوباندن و تحقير كردن بچه هاي ديگر. آري، قبول است كه شروع نظم و انضباط دفترچه مشق، آغازي ست براي انجام بهتر و باعث انسجام فكري بچه مي شود و باعث مي شود كه بچه منظم فكر كردن را بياموزد، اما نه با اين روش. متاسفانه حجم بالاي مطالب كتاب درسي بچه ها نسبت به ساعت حضورشان در مدرسه باعث شده كه معلم ها بيشتر نقش استاد راهنما را بازي كنند تا آموزگار و معلم با اين ساعت كم نمي رسد كه كل مطالب كتاب را هم درس دهد و هم تكرار و تفهيم كند و خواه، ناخواه بخشي از اين انبوه به عهده پدر يا مادر خواهد بود.
بايد بدانيم كه مادران براي آموزش دروس، تربيت نشده اند و متخصص و آموزش ديده براي اين كار نيستند. بيشتر اوقات، انتظارات مادران از بچه ها بيشتر از ظرفيت آنهاست و اين باعث جدال بين مادر و فرزند مي شود. مادري مي گفت: بچه ام را مجبور كردم از روي غلط ديكته اش دو صفحه كامل بنويسد، اما فردا دوباره همان اشتباه را در ديكته داشت، وقتي به معلمش گفتم: جواب داد، پس بهتر است از بچه  بخواهي كه با اين كلمه چند جلمه بسازد و بچه اين كار را كرد و نتيجه هم گرفت.
مادران، مسئوليت  هاي زيادي به دوششان است. كار در خانه و بعضا كار بيرون و تربيت فرزندان و اين همه انرژي بسياري از آنها مي گيرد، چه رسد به اينكه در فصل مدارس، آموزش دروس مدرسه نيز به اين همه افزوده  شود. گاه حتي وظايف خانه داري مادر نيز در گرو درس بچه ها قرار مي گيرد. خدا كنه امروز درس پرسيدني نداشته باشه تا بتونم يه كمي خياطي كنم.
و چه بسيار از گوشه و كنار شنيده ايم: اگر بچه قول بده درسش رو زود بنويسه، حتما مي آئيم يا خدا كنه امتحان نداشته باشه تا بتونيم بيايم مهموني.
اگر بچه ها مدت بيشتري را در مدرسه سپري مي كردند، طبعا معلم وقت بيشتري براي انتقال مطالب داشت و بچه در مدرسه تكرار مي كرد و مي آموخت و حتي با اين كار ساعت بازي بچه ها يا همان ورزش كه بچه تمام مدت هفته منتظر آن يك روز است نيز بيشتر مي شد و پيگرد آن دانش آموز شاداب تر و سرحال تر. با طولاني شدن ساعت مدرسه بچه ها، آموزش و پرورش ادغام مي شود. دانش آموز با پدر و مادرش به خانه مي رسد آن وقت خانه جايي مي شود براي فراغت بال و آسايش و گل گفتن و گل شنفتن و با حداقل تنش و جدال و در پايان روز همه خانواده خواب آسوده اي خواهند داشت.