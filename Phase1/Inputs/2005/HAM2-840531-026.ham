با ادامه اين روند
رودخانه كرج در سراشيبي قرار دارد
محمدرضا محمدي
ساخت و سازهاي بي رويه بدون حفظ حريم، برداشت ماسه و سنگ از بستر، ورود فاضلاب مراكز صنعتي و مسكوني به رودخانه و هزار و يك دليل ديگر باعث شده تا كارشناسان نسبت به وضعيت بحراني اين رودخانه هشدار دهند
همچنان كه مسئولان در بگو مگو و جنگ و جدال به سر مي برند، اكوسيستم هاي طبيعي كشورمان روز به روز بيشتر تخريب مي شود و مديران و دست اندركاران به جاي اينكه فكر چاره باشند، سعي در شانه خالي كردن از زير بار مسئوليت و اشتباه خواندن آمار و ارقام دارند و تمام مشكلات محيط زيست كشور را جوسازي مي نامند. از سويي مدير كل اداره محيط زيست استان تهران از در آستانه نابودي قرار گرفتن رودخانه كرج به دليل آلودگي مي گويد و از سوي ديگر رئيس دفتر بررسي آلودگي آب و خاك سازمان حفاظت محيط زيست با انكار اين مسئله، آلودگي رودخانه كرج را جوسازي عليه سازمان حفاظت محيط زيست مي داند.
اكوسيستم  رودخانه كرج هم از جمله زيست بوم هايي است كه قرباني نزديكي به تهران شده است.
ساخت وسازهاي بي رويه در اطراف رودخانه بدون حفظ حريم، برداشت ماسه و سنگ از بستر، ورود فاضلاب مراكز صنعتي و مسكوني به رودخانه و هزار و يك دليل ديگر باعث شده تا بارها و بارها كارشناسان نسبت به وضعيت بحراني اين رودخانه اعلام خطر كنند.
منابع آلودگي
اگر بخواهيم به طور مفصل به منابع گريزناپذير آلودگي رودخانه كرج كه البته سازمان حفاظت محيط زيست به كلي منكر آن است اشاره كنيم، مي توان هفت مورد را مورد بررسي قرارداد.
فاضلاب باغات ييلاقي، يعني همان ويلاهايي كه در اطراف رودخانه كرج ساخته شده اند و هر روز نيز بر تعدادشان افزوده مي شود و به دليل سنگي بودن زمين هاي اين محدوده و عدم امكان حفر چاه، فاضلاب هايشان را مستقيم وارد رودخانه كرج مي كنند، به اميد آنكه  آب رونده است و آلودگي را با خود مي برد، اما غافل از اينكه با توجه به حجم آب رودخانه كرج، قدرت خود پالايي آن شايد كمتر از يك دهم آلودگي باشد كه به آن وارد مي شود.
شيرابه زباله ها و فاضلاب مراكز پذيرايي و اقامتي اطراف جاده كه البته گاهي با خود زباله ها نيز همراه شده كه تعداد آنها به بيش از 200 واحد مي رسد.
البته روستاييان اطراف رودخانه نيز در اين ميان سهمي از آلودگي را به خود اختصاص داده اند؛ از نشت فاضلاب توالت ها و فاضلاب  گرمابه ها و شست وشوي لباس تا كودهاي شيميايي وحيواني و ضايعات دامداري ها كه همگي روانه رودخانه كرج مي شوند. ساخت وسازهاي متعددي كه توسط ارگان هاي دولتي وغيردولتي در اطراف رودخانه و سد اميركبير يا همان سدكرج انجام گرفته و علاوه بر آسيب به اكوسيستم هاي حاشيه اي، تمامي ضايعات ناشي از ساخت وسازشان را هم به آب رودخانه كرج مي سپارند.
شايد در نگاه اول باور نكنيد، اما تونل هاي موجود در طول جاده اي كه به موازات رودخانه كرج به چالوس مي رود نيز به نوبه خود در آلودگي رودخانه كرج سهيم هستند. تردد ممتد خودروها از داخل تونل  و گاز آلوده متصاعد نشده از اگزوز آنها درفضاي تونل انباشته شده و به همراه ذرات ناشي از سائيدگي لاستيك اتومبيل  ها، بر ديواره هاي آن رسوب مي كند و به طور مداوم توسط جريان هاي نمناك و آبي نامحسوسي كه در ديواره تونل ها روان است، شسته شده و به صورت جرياني سياه رنگ و سمي وارد رودخانه مي شود. توريسم بي برنامه هم كه ديگر جاي خودش را دارد. اتراق در حاشيه رودخانه و نبود امكاناتي از جمله سطل زباله، سرويس بهداشتي، شيرآب براي شستن ظروف و... باعث مي شود بناچار تمام آلودگي توليد شده توسط گردشگران به دليل فقدان امكانات رفاهي يك راست وارد آب رودخانه اي شود كه در پايين دست تامين كننده آب شرب شهروندان تهراني است.
نظر مسئولان
البته در مهر آمده بود كه تقي عبادي، سرپرست دفتر بررسي آلودگي آب و خاك سازمان حفاظت محيط زيست، با رد كامل مسئله آلودگي آب و حتي خاك رودخانه كرج گفته است: رودخانه كرج هيچ گونه آلودگي نداشته و رسانه ها سعي دارند براي تشويش اذهان عمومي عملكرد سازمان حفاظت محيط زيست را زير سئوال ببرند، به همين منظور مي كوشند وضعيت آب تهران را بحراني جلوه دهند. !
اما دكتر پيراسته، مدير كل محيط زيست استان تهران نظر ديگري دارند. رودخانه كرج از جمله رودخانه هاي آلوده استان تهران است كه در صورت بي توجهي به وضعيت آبهاي سطحي و زيرزميني به مرور زمان بر ميزان آن افزوده خواهد شد. شدت بحران تا جايي است كه اغلب كارشناسان سازمان حفاظت محيط زيست نيز بر آلودگي رودخانه كرج ناشي از ساخت و سازهاي بي رويه در اطراف اين رودخانه و روان شدن فاضلاب هاي شهري، خانگي و كشاورزي به رودخانه كرج تاكيد كرده اند.
رودخانه كرج
رودخانه كرج با طول تقريبي 75 كيلومتر در بخش شمالي شهرستان كرج قرار دارد و مي توان آن را يكي از پرآب ترين رودخانه هاي جنوبي دامنه البرز ناميد. اين رودخانه در 40 كيلومتري غرب تهران واقع شده و از خرسنگ  كوه البرز سرچشمه مي گيرد. متوسط دبي آب آن، يعني حجم آبي كه در واحد ثانيه از آن عبور مي كند، 17 متر مكعب است. البته اين ميزان آب در محل ورود به سد امير كبير در بهار به بيش از 50 متر مكعب و در پاييز به 5 متر مكعب مي رسد.
مخزن آبي يا همان سد اميركبير كه روي رودخانه كرج بسته شده، يكي از اصلي ترين شريان هاي تامين كننده آب شرب تهران، برق كشور و تامين كننده آب اراضي كشاورزي كرج است.
رودخانه كرج به واسطه شرايط خاص اكوسيستمي از جمله شيب تند دره ها، بستر سنگي و صخره اي با پوشش ساحلي و جنگلي در صورت سلامت زيستي، يكي از بهترين زيستگاه هاي ماهيان آب شيرين از جمله قزل  آلاست. البته اين رودخانه محل تخمگذاري گونه هايي نظير سياه ماهي، عروس ماهي و ماهي سفيد(گروگونوس)هم هست.
از جمله ويژگي هاي خاص رودخانه كرج كه با وجود تمام مشكلات و سختي ها همچنان اين رودخانه ها را به اصطلاح سر پا نگه داشته، قدرت خودپالايي خوب اين رودخانه است. به دليل بستر سنگي و صخره اي رودخانه كرج و در نتيجه شدت جريان آن، اكسيژن رساني به ميزان لازم به آب اين رودخانه صورت مي پذيرد و از آنجا كه اكسيژن محلول كافي، مهمترين نقش را در فعاليت ميكروارگانيز م هاي موجود در آب براي تجزيه بيولوژيك مواد آلي ايفا مي كند، آلودگي آب اين رودخانه  با وجود ورود فاضلاب، فضولات انساني و دامي هنوز به حد غير قابل تحمل نرسيده است، اما گاهي در فصول كم آبي مثلا پاييز، به دليل كاهش حجم آب و در نتيجه شدت جريان آلودگي آب آن به شكل محسوسي افزايش پيدا مي كند، اما در فصل بهار به دليل افزايش حجم آب و شدت جريان و كاهش دماي آب و در نتيجه افزايش اكسيژن محلول در آب، آلودگي آن قابل تصفيه و در حد ظرفيت خودپالايي رودخانه است.
در مجموع، آلودگي آب ورودي و جاري رودخانه حفاظت شده كرج به جز عوامل قابل اغماض طبيعي فقط توسط انسان صورت مي گيرد كه آن هم با كمي برنامه ريزي و همكاري ارگان هاي دست اندركار قابل حل است.