وزش باد با سرعت 430 كيلومتر در ساعت در تايتان
ايرنا: دانشمندان سرانجام موفق شدند به كمك اطلاعات ارسال شده توسط كاوشگر «هويگنز»، سرعت دقيق بادهاي موجود در ارتفاعات جو قمر «تايتان» سياره «كيوان» را اندازه گيري كنند.
به گزارش بي بي سي، دانشمندان آژانس فضايي اروپا اعلام كردند سرعت باد در سطح قمر «تايتان» نسبتا اندك بوده و بيشترين سرعت باد در جو اين قمر، به ارتفاع 120 كيلومتري از سطح تايتان مربوط است كه در حدود 430 كيلومتر در ساعت اندازه گيري شده است.
كاوشگر «هويگنز» ساخت آژانس فضايي اروپا ماه گذشته از سفينه «كاسيني» كه هم اكنون در مدار سياره كيوان قرار دارد، جدا شد و به سوي قمر «تايتان» اين سياره رهسپار شد.
اين كاوشگر موفق شد همزمان با فرود موفقيت آميز خود به شكل سقوط آزاد در جو «تايتان»، اطلاعات مفيدي را در رابطه با اين قمر جمع آوري كند.
«هويگنز» اطلاعات جمع آوري شده را به سوي سفينه «كاسيني» ارسال مي كرد و «كاسيني» نيز آنها را براي راديوتلسكوپهاي زميني ارسال مي كرد.
هر چند كه برخي از گيرنده هاي سفينه «كاسيني» در زمينه دريافت اطلاعات جمع آوري شده از سوي هويگنز دچار مشكل شدند، اما دانشمندان موفق شدند با استفاده از راديوتلسكوپهاي قدرتمند زميني، اطلاعات ارسال شده از «هويگنز» را مستقيماً دريافت كنند.
به گفته محققان اروپايي حاضر در طرح «هويگنز»، بادهاي جو تايتان سبب تغيير سرعت افقي اين كاوشگر در هنگام سقوط در جو «تايتان» شده كه اين تغيير سرعت بر پايه پديده فيزيكي «داپلر»، موجب تغيير فركانس امواج راديويي دريافتي از سوي كاوشگر «هويگنز» در راديوتلسكوپهاي زميني شده است.
دانشمندان با توجه به ميزان همين تغييرات در فركانس امواج دريافتي از سوي كاوشگر «هويگنز» موفق شدند سرعت باد در ارتفاعات مختلف جو تايتان را تخمين بزنند.