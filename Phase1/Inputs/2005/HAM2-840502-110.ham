معاون فني و عمراني شهرداري تهران اعلام كرد:
اول مهر، زمان راه اندازي تونل رسالت
معاون فني و عمراني شهرداري تهران با اشاره به اينكه با انجام 40 متر عمليات ساختماني پروژه تونل رسالت به پايان مي رسد، افزود: در پي اتمام عمليات ساختماني، از اوايل مهرماه تردد خودروها حداقل در يك مسير آغاز مي شود.
به گزارش روابط عمومي شهرداري تهران، مهندس محمد علي آبادي با بيان اين مطلب در ادامه افزود: عمليات ساختماني تونل هاي 1900 متري رسالت به طور قطع در شهريور ماه به پايان خواهد رسيد و پس از اتمام عمليات ساختماني سريعا نصب تاسيسات آغاز مي شود. وي در ادامه تصريح كرد: درزمان اجراي تاسيسات، يكي از تونل ها براي عبور خودروها بازگشايي مي شود و زماني كه تاسيسات يكي از تونل ها تمام شد ترافيك به آن منتقل شده و سپس تاسيسات تونل دوم نصب مي شود. وي در ادامه تصريح كرد: تاسيساتي كه در تونل رسالت نصب مي شود شامل ژنراتور اضطراري 1200 كيلوواتي، سيستم روشنايي با حدود 1200 پروژكتور 400 و 250 وات، دوربين هاي كنترل ترافيك با امكان شمارش خودرو، سيستم تصويري و صوتي، تجهيزات اعلام حريق اتوماتيك و سيستم اطفاء حريق، سيستم تهويه اتوماتيك در حالت عادي با كنترل اسيد كربن، اكسيد ازت و گرد و غبار، سيستم تهويه دود در وضعيت اضطراري آتش سوزي و موتور خانه پمپاژ آب و... مي باشد.