در دادگاه خانواده
اختلاف بر سر مهريه قبل از ازدواج
گروه حوادث: ازدواج دختر جواني كه براي تعيين مهريه به دادگاه خانواده آمده بود به هم خورد.
به گزارش خبرنگارما، دختر جواني به همراه مادر خود براي گرفتن اجازه ازدواج به دليل مجهول المكان بودن پدرش به دادگاه خانواده مراجعه كرد. به همراه آنها پسرجواني كه قصد ازدواج با دختر را داشت نيز آمده بود.
براساس ماده 1043 قانون مدني نكاح دختر اگر چه به سن بلوغ رسيده باشد موقوف به اجازه پدر يا جد پدري او است و هرگاه پدر يا جد پدري بدون علت موجه از دادن اجازه مضايقه كند اجازه او ساقط و در اين صورت دختر مي تواند با معرفي كامل مردي كه مِي خواهد با او ازدواج نمايد و شرايط نكاح و مهري كه بين آنها قرار داده شده پس از اخذ اجازه از دادگاه مدني خاص به دفتر ازدواج مراجعه و نسبت به ثبت ازدواج اقدام نمايد. براساس ماده 1044 همين قانون در صورتي كه جد يا جد پدري در محل حاضر نباشد و استيذان از آنها نيز عادتاً غير ممكن بوده و دختر نيز احتياج به ازدواج داشته باشد، وي مي تواند اقدام به ازدواج كند. البته براساس تبصره اين ماده ثبت اين نوع ازدواج در دفترخانه منوط به احراز موارد فوق در دادگاه مدني خاص است.
براساس اين گزارش، در اين پرونده مجهول المكان بودن پدر دختر براي دادگاه پس از سه جلسه تعيين وقت دادرسي محرز شده بود، براساس قانون زوج و زوجه بايد در محضر قاضي دادگاه مهريه خود را تعيين كنند.
مهران تازه فارغ التحصيل رشته مهندسي برق شده بود و با سحر در يكي از كلاس هاي ترم آخر دانشگاه آشنا شده بود به نظرش سحر دختري آرام و درس خوان آمده بود. مهران پس انداز چهار سال كار بعد از فارغ التحصيل شدن از دبيرستان را جمع كرده بود تا بتواند در رشته مورد علاقه اش درس بخواند. خوب مي دانست پول درآوردن كار آساني نيست. وقتي قاضي از او خواست تا رقم مهريه اي را كه بايد در همان روز مشخص مي شد را بالاتر ببرد، مخالفت سرسختانه اي كرد. اصرارهاي سحر و مادرش هم به جايي نمي رسيد. مهران گفت: من نمي دانم چند سال ديگر وضعيت اقتصادي ام چگونه باشد. نمي توانم تعهد پرداخت پولي را بدهم كه احتمال دارد نتوانم از عهده پرداختش برآيم. پيشنهاد من براي مهريه اين خانم 14 سكه است.
مادر سحر با شنيدن اين رقم پيشنهادي صدايش بلندتر شد و گفت: ما از 400 سكه پائين تر نخواهيم آمد.
بحث هاي آنها به مانند صداهايشان بالا گرفته بود كه قاضي ختم رسيدگي را اعلام كرد و به طرفين اين ازدواج شكل نگرفته گفت تا توافق نكرده ايد به دادگاه نياييد.