نخ دندان بهترين راه پيشگيري از پوسيدگي
ايرنا: به گفته يك جراح و متخصص بيماري هاي لثه، نخ كشيدن دندان ها و استفاده مداوم از نخ دندان بهترين راه براي جلوگيري از پوسيدگي دندان و حفظ بهداشت دهان و دندان است.
دكتر محمدرضا كريمي عضو هيات علمي انجمن پريودنتولوژي در گفت و گو با ايرنا با اعلام اين مطلب افزود: استفاده از نخ دندان مهمتر از مسواك زدن است. وي گفت: به طور ميانگين طي24ساعت، يك بار استفاده از نخ دندان كافي است ولي در مورد افرادي كه استعداد بالايي در ابتلا به بيماري هاي دهان و دندان دارند بيشتر از يك بار توصيه مي شود. لاي دندان ها بهترين مكان براي ايجاد پلاك هاي دندان است به اين صورت كه بزاق دهان در لاي دندان ها رسوب مي كند و هيچ ارتباطي به غذا خوردن ندارد حتي زماني كه فرد روزه است و هيچ غذايي هم نمي خورد باز هم اين رسوب ها در لاي دندان ها وجود دارند. بهترين راه براي بيرون كشيدن اين پلاك ها و رسوبات لاي دندان ها كه ناشي از رسوب بزاق دهان است استفاده مداوم از نخ دندان مي باشد. در مواقعي براي جلوگيري از پوسيدگي دندان ها به وسايل كمكي ديگري نياز است كه استفاده از دهان شويه ها از جمله اين وسايل است. مصرف دهان شويه ها بايستي تحت نظر پزشك باشد و افراد بايستي از مصرف خودسرانه انواع مختلف دهان شويه ها خودداري كنند. دكتر كريمي با اشاره به اين كه مصرف درازمدت برخي از دهان شويه ها عوارضي را به دنبال دارد، افزود: از مهمترين عوارضي كه استفاده درازمدت دهان شويه ها به دنبال دارند تغيير در رنگ دندان ها است. ايجاد حالت هاي التهابي در مخاط دهان، ايجاد شيارهايي بر روي زبان و ايجاد طعم هاي بد در حس چشايي از ديگر عوارض ناشي از استفاده طولاني مدت دهان شويه ها است. وي با اشاره به اين كه مسواك زدن به تنهايي در جلوگيري از پوسيدگي دندان مؤثر نيست، تصريح كرد: استفاده روزانه از نخ دندان و در صورت لزوم و تشخيص پزشك استفاده از دهان شويه ها براي جلوگيري از پوسيدگي دندان و بهداشت بيشتر دهان و دندان توصيه مي شود.