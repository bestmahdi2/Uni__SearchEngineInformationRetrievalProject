اخطار پزشكان و كارشناسان بهداشتي
انسان چاق تر از هميشه
پزشكان و كارشناسان موسسه هاي بهداشتي بين المللي جملگي بر اين باورند كه اپيدمي و همه گيري چاقي در بسياري از كشورهاي جهان، دنيا را با يك معضل بزرگ در زمينه حفظ سلامتي جوامع انساني رو به رو ساخته است. در اين ميان، تغيير شيوه زندگي و الگوهاي تغذيه اي در ميان ملل گوناگون، مهمترين ريشه و علت ظهور اين معضل به شمار مي رود و تداوم غفلت در اين زمينه مي تواند بحراني بزرگ را فرا روي بشر قرار دهد.
هشدار به كشورهاي در حال توسعه
كارشناسان بهداشت در كنفرانس بين المللي جمعيت كه بتازگي در فرانسه برگزار شد، هشدار دادند: ابتلا به چاقي و اضافه وزن به سرعت در ميان ملل و كشورهاي در حال توسعه رو به افزايش است و اين روند، آنها را به بيماري هاي گوناگوني مانند ناراحتي هاي قلبي و ديابت گرفتار كرده است.
به گزارش خبرگزاري فرانسه، پراوين آگراول كارشناس موسسه بين المللي علوم جمعيت، در اين همايش اعلام كرد: حتي در كشورهايي همچون هند كه سوء تغذيه در آن بسيار شايع است، شمار زيادي از انسان ها به چاقي مبتلا هستند و افراد چاق و بيماران دچار سوء تغذيه در كنار يكديگر در يك جامعه زندگي مي كنند.
وي كه گزارش خود در زمينه وضعيت بهداشتي زنان در هند را بتازگي منتشر كرده است، افزود: شيوع و همه گيري چاقي در ميان جوامع گوناگون، در سايه غفلت انسان ها بويژه در چند دهه اخير ظهور قابل توجه و گسترده اي يافته است و اطلاعات به دست آمده از وضع زنان در كشور هند نيز، اين روند نامطلوب را تاييد مي كند.
به گفته كارشناسان، دولت ها در دهه هاي گذشته در بسياري از كشورهاي در حال توسعه به سبب ابتلاي بخش عظيمي از جامعه خويش به سوء تغذيه و بيماري هاي مسري، به طور كلي از شيوع و گسترش بيماري چاقي و اضافه وزن غافل مانده اند و به اين ترتيب، اينك با معضل بهداشتي بزرگي در سطح جوامع خود رو به رو هستند.
مطالعه و بررسي پراوين در زمينه وضعيت 90 هزار زن هندي در گروه سني 15 تا 49 سال از سراسر اين كشور، نشان مي دهد 31 درصد از كساني كه داراي وزن طبيعي بوده اند، فقط در مدت 4 سال دچار اضافه وزن و 7 درصد گرفتار چاقي شده و از آثار آن در رنج فراوان افتاده اند.
همچنين اين بررسي ها نشانگر آن است كه 60 درصد از جمعيت مورد مطالعه موفق به حفظ وزن طبيعي و نرمال خود شده اند و از ميان زنان داراي اضافه وزن در آغاز اين تحقيقات نيز، 29 درصد اينك به عنوان يك فرد بيمار مبتلا به چاقي طبقه بندي مي شوند.
اين پديده كمابيش در ساير كشورهاي در حال توسعه نيز به چشم مي خورد و دولت ها اكنون دريافته اند كه در صورت غفلت از يك برنامه ريزي دقيق و عملي براي مبارزه با اين روند و معكوس كردن آن، در آينده نزديك با يك بحران عمومي و اجتماعي در زمينه سلامتي جوامع خويش رو به رو خواهند شد.
همچنان كه پزشكان بر آن تاكيد دارند، چاقي مي تواند سرآغازي براي ظهور انواع بيماري ها و ناخوشي هاي ديگر در انسان باشد؛ به طوري كه ارتباط ميان بالا رفتن وزن و افزايش احتمال ابتلا به بيماري قلبي، ديابت، فشار خون بالا، ناراحتي هاي استخواني، مشكلات مربوط به باروري و نيز بسياري از بيماري هاي ديگر به طور علمي به اثبات رسيده است.
آمارهاي انتشار يافته از سوي سازمان جهاني بهداشت حاكي است هم اكنون در 79 كشور جهان، در حدود 22 ميليون كودك 5 ساله مبتلا به چاقي وجود دارد و اين واقعيت را بايد بسان يك زنگ خطر بهداشتي جدي گرفت.
كارشناسان سازمان جهاني بهداشت تاكيد كرده اند كه در صورت تداوم روند كنوني، شمار افراد چاق در فاصله سالهاي 1995 تا 2025 ميلادي، به 2 برابر افزايش مي يابد.
ميزهاي دردسرساز
پژوهشگران دانشگاه كوئينزلند اعلام كردند: ابتلا به اضافه وزن و چاقي در بسياري از موارد از پشت ميزهايي آغاز مي شود كه كارمندان ناگزير به سپري كردن بيشتر اوقات روزمره خود در پشت آنها هستند.
به گزارش پايگاه اينترنتي healthday news، آنان با بررسي حدود يكهزار و 600 كارگر و كارمند زن و مرد كه به صورت تمام وقت كار مي كنند، دريافتند كارمندي و پشت ميزنشيني، عاملي مهم در افزايش احتمال ابتلا به اضافه وزن و معضل چاقي است.
به گفته اين محققان كه نتايج تحقيقات آنها در شماره آتي ژورنال آمريكايي طب پيشگيرانه در ماه اوت منتشر مي شود، كارمندان به طور متوسط افزون بر 3 ساعت در روز را به صورت نشسته و همچنين بيش از 6 ساعت را به طور غير متحرك سپري مي كنند و اين در حالي است كه مطابق بررسي هاي انجام شده، بي تحركي و پشت ميزنشيني مي تواند احتمال بالا رفتن شديد وزن و ابتلا به چاقي را تا 68 درصد افزايش دهد.
بر اساس نتايج حاصل از تحقيقات دانشمندان دانشگاه كوئينزلند، مردان كارمند روزانه 20 دقيقه بيش از زنان كارمند اوقات خود را در سر كار به حالت نشسته و بي حركت مي گذرانند و همچنين نتايج به دست آمده حاكي است رابطه قوي تري ميان زمان نشستن در پشت ميز كار و ابتلا به اضافه وزن و چاقي در ميان مردان(نسبت به زنان)وجود دارد.
وضعيت حاكم بر مشاغل گوناگون در سراسر جهان، ضرورت بازنگري در الگوهاي كار را به منظور كاهش خطرات تهديد كننده سلامت كاركنان، بيش از پيش نمايان ساخته است.
ارتباط مولكولي
دانشمندان مركز پزشكي ديكونز در بوستون ايالات متحده آمريكا بتازگي موفق به كشف ارتباط و پيوند مولكولي ويژه اي ميان بيماري چاقي و ديابت نوع دوم شده اند كه به گفته آنان، اين كشف مهم مي تواند امكان توسعه روش هاي درماني نويني را براي معالجه اين بيماران فراهم آورد.
به گزارش خبرگزاري رويترز، پژوهشگران آمريكايي نوعي پروتئين را شناسايي كرده اند كه از بافت هاي چربي آزاد مي شود و مي تواند مقاومت به هورمون انسولين را در بدن به وجود آورد و احتمال ابتلا به ديابت را افزايش دهد.
پيش از اين نيز، افزايش قابل توجه غلظت اين پروتئين در بدن بيماران ديابتي رديابي و ثبت شده بود و اينك پزشكان بر اين باورند كه افزايش بافت هاي چربي در بدن مي تواند بالا رفتن غلظت اين پروتئين را به همراه آورد و احتمال ابتلا به ديابت نوع دوم را به طور قابل توجهي افزايش دهد.
امروزه، حدود 150 ميليون نفر در سراسر جهان از بيماري ديابت رنج مي برند و حدود 90 درصد از اين افراد نيز، به ديابت نوع دوم مبتلا هستند. با توجه به اثبات ارتباط ميان چاقي و افزايش احتمال ابتلا به ديابت نوع دوم، اين آمارها معضل بهداشتي پيش روي بشر را در ارتباط با بالا رفتن وزن به روشني نمايان مي سازد.
همچنين گروهي از محققان كالج سلطنتي انگلستان نيز بتازگي اعلام كردند تزريق نوعي هورمون روده اي به بدن، مي تواند به افراد مبتلا به چاقي كمك كند تا چندين كيلو از وزن خود را كاهش دهند.
به گزارش خبرگزاري بي.بي.سي، هورمون اكسينتومودولين كه به طور طبيعي در روده يافت مي شود، با كاهش قابل توجه اشتها به خوردن غذا مي تواند كاهش وزن بدن را براي افراد مبتلا به اضافه وزن و نيز افراد چاق به ارمغان آورد.
به گفته آنان، اين روش علمي جديد نيازمند انجام آزمايش هاي بيشتري براي كاربرد عمومي و گسترده است و در صورت تاييد نهايي، مي تواند به توسعه داروهاي كارآمدي عليه معضل چاقي منجر شود.
همانگونه كه كارشناسان بهداشت و پزشكان تاكيد مي كنند، تغيير الگوي تغذيه بويژه در جوامع مدرن امروزي كه شيوه زندگي جديدي را در پيش گرفته اند، براي جلوگيري از معضل بهداشتي بسيار بزرگي كه همان شيوع چاقي در جهان است، ضروري است و در غير اين صورت جمعيت بشر همچنان به سوي فاجعه اي بزرگ پيش خواهد رفت.