يادداشت
ما اميدواريم...
نگار مفيد
براي ما كه تا همين يكي- دو سال پيش و تا وقتي كه در گوشمان مي خواندند، تو جواني، تو جواني... در نشريات نوجوانان كار مي كرديم، تصور امروز سخت است. باز هم نوستالژي هاي غصه آور، اما روزهاي لذت بخشي بود؛ نوشتن مدام از داستان هاي نامه پراكني هاي سركلاس، گفت وگوهايي كه تا آخرش انگار كه با بچه صحبت مي كنند و.... ويژگي هاي كاري نشريه هاي نوجوانان براي ما همين بود. اينها را اضافه كنيد به آنكه ما مدعي هستيم كه در بهترين روزهاي نشريات نوجوانان مطلب نوشته ايم وكار كرد ه ايم. خودمان هم نمي دانيم كجاي اين نشريات را به اسممان ثبت كرده ايم، اما انگار همان نشريات، در همان زمان و دوره ما يخ بسته اند و وقتي مي خواهند از عنصر تخيل استفاده كنند دوباره مي روند سراغ شيطنت هاي راه مدرسه، ولي ما داريم چيز ديگري مي بينيم.
كودك را مي گذاريم كنار و مي رويم سراغ نوجوان ها. نوجوان هاي امروز چقدر مخاطب داستان هاي گل كوچك و شعرهاي پر از حس هاي غير عاشقانه اند؟
انگار هنوز باورمان نشده كه نوجوان هاي امروز، كودكي شان را با دي جي مون هاي عجيب و غريب  گذرانده اند و نه با حنا دختري در مزرعه. انگار يادمان رفته كتاب هاي كودكي ما قصه هاي خوب براي بچه هاي خوب بوده و كتاب كودكي اينها، با فرض كتابخواني، هري پاتر و جام آتش. حالا چه كنيم؟ حالا كه نوجوان هايمان زودتر بزرگ مي شوند و تعريف ما را از نوجواني به هم مي ريزند؟ گوششان به موسيقي هاي آن ور دنياست كه با زبان انگليسي ترانه مي خوانند و ما برايشان سفره اي پر از شعرهاي كودكانه آماده كرده ايم. با اين اوصاف يك نشريه شريف و محترم و معتبر در حوزه كودك و نوجوان بايد چه بنويسد؟
تنها پيشنهاد اين است كه مخاطب خودش را پيدا كند؛ مخاطبي كه نمي داند چه مي خواهد بخواند و نمي داند چه مي خواهد ببيند. اصلا مگر اين بچه هاي گيج و هميشه خندان دوره هاي راهنمايي و دبيرستان كتاب مي خوانند كه بخواهند مطبوعات خاص خودشان را ورق بزنند؟ پس معجزه هايي كه گاهي اوقات با آفتابگردان و خانه و دوچرخه اتفاق مي افتاد به چه علت بود؟ خدا اسپانسرهاي مالي را براي نشريات نوجوان نگاه دارد كه به تحريريه اش فرصت مي دهد بدون غصه و درگيري، هواي مخاطب را داشته باشند. پندار نشريه نوجواني كه سازمان دانش آموزي در دوره شاه حسيني متولي آن بود هم زود تعطيل شد؛ با همان نق نق هاي اوليه مخاطبان اوليه اش، تعطيل شد و بلافاصله بعد از آن كه سازمان دانش آموزي ديگر كاري به نشريه نداشت، اوضاعش قمر در عقرب شد. حالا چه كنيم؟ مانده دوچرخه، مانده نشريه هايي كه يادشان رفته نوجوان 16 ساله امروز، مثل نوجواني من و او زندگي نمي كند. اصلا مي توانيم بگوييم يك دختر يا پسر 17-16 ساله نوجوان است يا بايد خط پررنگي بين 14 ساله ها و 15 ساله ها بكشيم و بگوييم نوجواني اول و نوجواني دوم و برايشان انگيزه ها و دغدغه هاي جدا متصور شويم؟ اگر و تنها اگر باورمان شود كه نوجوان امروز از پاستوريزه بودن اذيت مي شود، وقتي در مدرسه و در جمع معلم ها و در تمام كلاس هاي آموزشي اش بايد بچه مثبت باشد، در نشريه اي كه به اسمش و به بهانه اش منتشر مي شود، مي خواهد خودش را بخواند و شايد مطلبي بهتر از خود واقعي اش را. با اين اوصاف و با اين نوجوان هايي كه تعريف شان عوض شده چه كنيم؟! ما به آمارگيري مي انديشيم، ما به مخاطب شناسي اميدواريم، ما...