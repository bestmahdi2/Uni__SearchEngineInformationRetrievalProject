تيم المپيك و حس مالكيت
امير بهادري نژاد
اغلب كشورهاي جهان در كنار برخورداري از سازمان ورزش، از تشكيلاتي با عنوان كميته ملي المپيك و يا اتحاديه ملي المپيك برخوردار هستند كه در حقيقت زير مجموعه كميته بين المللي المپيك مي باشند. اگر نگاهي گذرا به شرح وظايف كميته  ملي المپيك كشورهاي مختلف داشته باشيم متوجه خواهيم شد كه اهداف تشكيل چنين نهادي در سراسر جهان تقريباً يكسان است. در واقع ماموريت اصلي كميته ملي المپيك كشورها، به حداكثر رساندن پتانسيل ورزشكاران آن كشور در رقابت هاي آتي المپيك و توسعه جنبش المپيك داخل مرزهاي كشور مورد نظر مي باشد. همچنين از ديگر اهداف كميته ملي المپيك كشورها مي توان به موارد ذيل اشاره كرد:
* عرضه خدمات مطابق با استانداردهاي جهاني به تمام ورزشكاران، مربيان و كلاً افرادي كه باعث افزايش احتمال موفقيت كاروان ورزشي يك كشور در رقابت هاي المپيك مي شوند
*تشويق افراد جوان به پذيرش ارزش ها و ايده آل هاي ورزش هاي المپيكي
* تلاش براي كسب ميزباني رقابت هاي المپيك(هر چند كه ممكن است اين هدف در دراز مدت محقق شود و يا هيچگاه تحقق نيابد)
با توجه به ماموريت اصلي كميته ملي المپيك كشورها كه همان افزايش پتانسيل ورزشكاران مي باشد، ماموريت يافتن اسپانسر و تأمين هزينه تيم ها و ورزشكاران المپيكي نيز در شرح وظايف اين كميته گنجانده شده است.
بر همين اساس كميته ملي المپيك كشورها در راستاي وظايف خود موظف به تأمين خدمات پزشكي براي ورزشكاران المپيكي و همچنين مهيا نمودن امكانات تمريني و اردويي براي تيم هاي مختلف مي باشد.
نظر به اينكه كميته ملي المپيك وظيفه تأمين كليه امكانات مالي و فني ورزشكاران المپيكي را بر عهده دارد اين سئوال در ذهن اهالي ورزش مطرح مي گردد كه آيا وظيفه گزينش و آماده سازي تيم هاي ورزشي جهت حضور در رقابت هاي المپيك بر عهده كميته ملي المپيك هر كشور خواهد بود و يا فدراسيون هاي ورزشي اين وظيفه را بر عهده دارند؟
واقعيت اين است كه وظيفه آماده سازي و پشتيباني از تيم هاي ورزشي برعهده فدراسيون  آن رشته ورزشي مي باشد و كميته المپيك وظيفه پشتيباني از اين تيم ها را برعهده دارد. البته اين موضوع به معني استقلال كامل فدراسيون هاي ورزشي از كميته ملي المپيك كشورها نيست، بلكه هر فدراسيوني داراي يك نماينده در كميته ملي المپيك است كه تمام هماهنگي ها از كانال وي صورت مي گيرد.
اگر كارنامه تيم فوتبال المپيك ايران را در چند سال اخير مورد بررسي قرار بدهيم به اين واقعيت تلخ پي خواهيم برد كه همواره اين تيم در برزخ كميته ملي المپيك و فدراسيون فوتبال معلق بوده و به دليل اختلاف نظر موجود ميان اين دو مرجع در تمام دوره ها، لطمات جبران ناپذيري را متحمل شده است.
به عبارتي ديگر وجود نوعي حس مالكيت در ميان مسئولان كميته المپيك و فدراسيون فوتبال از گذشته تا كنون باعث شده تا مديران ارشد اين دو نهاد، خود را مالك اين تيم بدانند.
متأسفانه هيچگاه سابقه نداشته كه مسئولان اين دو مرجع تصميم گيري، حدود و شرح وظايف خود را مشخص نمايند و بر اساس آن نسبت به آماده سازي تيم المپيك اقدام نمايند.
در حال حاضر يك سال از زمان برگزاري رقابت هاي 2004 سپري شده است، اما در اين مدت تيم المپيك ايران روند رو به رشدي نداشته است. معمولاً ورزشكاران المپيكي در يك سيكل زماني 4ساله براي حضور در بزرگترين رويداد ورزشي جهان آماده مي شوند اما تيم المپيك ايران يكسال فرصت طلايي براي آماده سازي را از دست داد و هنوز هم سرمربي اين تيم رسماً مشخص نشده است. در طول اين مدت هر چند ماه يك بار رئيس و يا دبير كميته ملي المپيك با يك اظهار نظر تند، عملكرد فدراسيون را در مورد اين تيم مورد انتقاد خود قرار مي دادند و پس از آن اين مسأله براي چندين ماه به فراموشي سپرده مي شد. فدراسيون فوتبال نيز در پاسخ به اين انتقادات اعلام مي كرد كه با دقت و وسواس در حال پيگيري مسائل مربوط به اين تيم است و هيچ جاي نگراني وجود ندارد.
به هر حال چند روزي است كه بازيكنان دعوت شده به اردوي تيم المپيك ايران مشخص شده اند و زير نظر مدير فني و كمك مربي اين تيم فعاليت مي كنند كه در نوع خود بسيار جالب مي باشد. با  آنكه آغاز به كار فعاليت تيم المپيك پس يك دوره ركود نسبتاً طولاني را بايد به فال نيك گرفت، اما كمتر سابقه داشته كه بازيكنان يك تيم پيش از انتخاب سرمربي آن گزينش بشوند.
با توجه به شرايط موجود به شدت معتقديم مادامي كه شرح وظايف كميته ملي المپيك و فدراسيون هاي ورزشي در زمينه آماده سازي تيم هاي ورزشي مشخص نشود، اين سرگرداني ها تداوم خواهد داشت كه ضرر اين اختلاف نظرها و سليقه ها تنها متوجه تيم هاي ورزشي مي شود.
اين فرهنگ بايد در جامعه ورزش كشور نهادينه بشود كه كميته ملي المپيك به دليل هزينه كردن براي تيم هاي المپيكي خود را مالك اين تيم ها نداند و از سوي ديگر فدراسيون هاي ورزشي نيز به بهانه اينكه متولي رشته ورزشي مورد نظر در كشور هستند اقدام به قطع همكاري با كميته ملي المپيك ننمايند.