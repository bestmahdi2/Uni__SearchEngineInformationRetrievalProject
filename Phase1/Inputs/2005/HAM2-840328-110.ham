سايه روشن
93 درصد بيكاران سال 83 «باسواد» بودند
آخرين آمارها حاكيست 5/9 درصد مردان و 8 درصد زنان شاغل كشور در سال گذشته بيش از يك شغل داشتند.
صدرالدين بلادي موسوي، كارشناس ارشد جمعيت شناسي مركز آمار ايران با اشاره به سهم اشتغال زنان در كشور اظهار داشت: در سال 75 حدود 91 درصد جمعيت فعال كشور، شاغل و 9 درصد بيكار و جوياي كار بودند كه در اين ميان ميزان اشتغال مردان 94 و زنان 87 درصد بود، اما در سال گذشته نرخ اشتغال زنان با 5 درصد كاهش نسبت به سال،75 82 درصد و اين ميزان در مناطق شهري 76 و در مناطق روستايي 92 درصد بود.
بلادي موسوي تصريح كرد: در سال 83 ميزان اشتغال دختران 15 تا 19 سال كه اكثراً داراي ديپلم بوده و ازدواج نكرده اند، به حدود 69 درصد و براي زنان 20 تا 24 ساله كه بيشتر آنها داراي تحصيلات عاليه هستند، اين نسبت به 58 درصد رسيد و به عبارت ديگر در سال گذشته حدود 31 درصد جمعيت فعال زنان 15 تا 19 ساله و 43 درصد زنان 20 تا 24 ساله در جست و جوي كار بودند.
اين كارشناس در ادامه با اشاره به اين كه در سال 83 حدود 22 درصد مردان و 22 درصد زنان قبل از 15 سالگي شروع به كار كرده اند، به ايسنا گفت: در اين سال به طور متوسط سن شروع به كار براي مردان 5/15 سال و براي زنان حدود 20 سال بوده است. بلادي موسوي با بيان اين كه سطح شغلي مردان بالاتر از زنان است، خاطرنشان كرد: اكثر زنان به دليل انجام رسالت خانه داري سعي مي كنند به مشاغلي روي آورند كه همراه كسب درآمد به امور خانه داري و تربيت فرزند خدشه وارد نكند. به همين دليل نسبت زنان در مشاغل عالي مديريتي كه هزينه و وقت زيادي مي طلبد بسيار پايين تر از مردان است؛ بطوري كه در سال 83 حدود 3/1 درصد زنان كارفرما بوده اند در حالي كه اين نسبت براي مردان 7/6 درصد بوده است.
اين كارشناس ميزان بيكاري زنان مناطق شهري در سال83 را بيش از 24 درصد و در مناطق روستايي 5/7 درصد و نيز نرخ بيكاري زنان 15 تا 24 ساله را حدود 5/38 درصد اعلام و تصريح كرد: زنان جوان پس از اخذ ديپلم يا مدرك كارشناسي بيشتر به دنبال اشتغال هستند؛ به همين دليل ميزان بيكاري براي جوانان فراتر از ميزان اشتغال است.
وي با اشاره به مدت بيكاري در ميان زنان و مردان به ايسنا گفت: در سال گذشته حدود 46 درصد مردان و 44 درصد زنان جوياي كار كمتر از يك سال در جست و جوي كار بودند. همچنين متوسط زماني جست و جوي كار براي مردان حدود 7/1 سال و براي زنان 8/1 سال بوده است. بلادي موسوي تصريح كرد: در سال جاري حدود 3 درصد بيكاران، بي سواد و 93 درصد باسواد بودند. همچنين نسبت زنان بي سواد بيكار كمتر از يك درصد و مردان حدود 4 درصد بوده است؛ بنابراين تعداد زنان باسواد بيكار بسيار بيشتر از مردان باسواد بيكار بوده است. وي اظهار داشت: در سال 83 حدود 43 درصد مردان بيكار داراي ديپلم يا مدارك مقاطع بالاتر بوده اند؛ در حالي كه اين نسبت براي زنان حدود 2 برابر است و 44 درصد زنان بيكار داراي ديپلم يا مدرك پيش دانشگاهي و حدود 40 درصد در سطح عالي بوده اند.