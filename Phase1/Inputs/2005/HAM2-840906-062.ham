شفاف سازي مهمترين محور قانون جديد
فارس: ايجاد زمينه مناسب براي شفافيت بيشتر با توسعه عرصه رقابت در بازار اطمينان بيشتري براي فعالان اين بازار فراهم خواهد آورد.
ولي الله سيف با اشاره به مطالعات كارشناسانه در طرح و تنظيم قانون جديد بازار اوراق  بهادارگفت: كار كارشناسي زيادي روي قانون جديد انجام گرفته است و پيش بيني مي شود در مرحله اجرا نظم و انضباط زيادي در بازار به وجود آورد.
مدير عامل سابق بانك ملي با تاكيد بر اهميت شفافيت كامل بازار سرمايه اظهار داشت: با اجراي قانون جديد همه فعالين بازار سرمايه به اطلاعات دقيق و شفاف دسترسي خواهند داشت.
وي با تاكيد بر اهميت دسترسي به اطلاعات صحيح و لازم در قانون جديد بازار اوراق بهادار گفت: چنانچه در بازار سرمايه همه فعالين در معرض اطلاعات شفاف قرار گيرند و تصميم گيري ها بر اساس اطلاعات واقعي موجود انجام گيرد،هر كس كه تحليلگر قوي تري باشد و تجربه بيشتري داشته باشد مي تواند بر اساس شاخص هاي اصلي و واقعي تصميم موفق تري بگيرد.
سيف توضيح داد: در ساختار جديد بورس بخشي از بازار سرمايه كه مربوط به سياستگذاري و اعمال نظارت حكومت است نسبت به بخش اجرايي امور بورس تفكيك شده است و بخش سياستگذاري بر بخش اجرايي نظارت دارد.