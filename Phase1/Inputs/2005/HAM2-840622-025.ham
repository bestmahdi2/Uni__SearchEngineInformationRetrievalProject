خرس هاي قطبي در معرض خطر
زباله خوارهاي قطبي
محمدعلي نمازي خواه
خرس هاي قطبي كه يكي از زيباترين و قوي ترين جانوران كره خاكي هستند، اكنون براي نجات جان خود مجبورند به نواحي جنوبي تر حركت كنند. با گرم شدن هواي زمين و از بين رفتن يخ هاي قطبي، جانوران قطبي با مشكلاتي مانند كمبود غذا مواجه شده اند. ديدن خرس هاي قطبي در نواحي شمالي كانادا توسط مردم، اين روزها عادي شده است. اين خرس ها كه از يافتن غذا در زيستگاه اصلي خود نااميد شده اند، با حركت به سوي مناطق جنوبي تر به دنبال غذا حتي در ميان زباله ها- مي گردند. طبق آخرين گزارش زيست شناسان كانادايي، با گرم شدن زمين، نسل جانوران زيادي در خطر است كه يكي از آنها خرس سفيد و بزرگ قطبي است. اگر اوضاع آب و هواي زمين به همين منوال پيش رود، نسل خرس هاي قطبي تا 100 سال آينده به طور حتم منقرض خواهد شد. اين موجودات كه زندگي شان به يخ هاي شناور عظيم در مناطق قطبي وابسته است،  اكنون در خليج هادسون با مشكل غذايابي روبه رو شده اند. به گفته دانشمندان در آينده، در هر دهه، 9 درصد از يخ هاي قطبي آب مي شوند. در نيمه قرن آينده نيز در تابستان ها خبري از اين يخ هاي شناور عظيم نخواهد بود. دكتر اندرو دروچر، از دانشگاه آلبرتا در ادمونتون، با استفاده از ابزارهاي جديد علمي خودتوانسته اطلاعاتي جالب به دست بياورد. به گفته وي با گرم شدن تدريجي هوا در انتهاي اين قرن، نسل خرس هاي قطبي منقرض خواهد شد. در گزارش بي.بي.سي با وي، او تاكيد كرد كه خرس هاي قطبي گونه اي از جانوران هستند كه بقايشان ارتباط مستقيم با يخ هاي شناور دارد. وي مي گويد: با تغييرات مكاني يخ هاي شناور و كم شدن اين يخ ها، ما بايد به انتظار تحولاتي بزرگ در زندگي خرس هاي قطبي باشيم. با ناپديد شدن اين يخ ها، خرس هاي قطبي نيز ناپديد مي شوند. اين جانوران كه بزرگترين شكارچيان خشكي ناميده مي شوند، به آب و هواي قطب عادت كرده اند. خرس هاي قطبي از يخ هاي شناور براي نزديك شدن به شكار خود كه اغلب فك ها هستند- و همچنين پيمودن مسافت هاي طولاني استفاده مي كنند. محقق برجسته انگليسي، دكتر پيتر وادهامسل، اعتقاد دارد كه با جابه جا شدن زيستگاه خرس هاي قطبي از قطب به نواحي جنوبي تر، آينده اين جانوران تيره تر از هميشه مي شود. به گفته وي امكان دارد كه روزي خرس هاي قطبي نيز شبيه پسرعموهاي قهوه اي خود در آلاسكا در كنار رودخانه ها ديده شوند كه در حال گرفتن ماهي هاي قزل آلا هستند. دانشمندان اعتقاد دارند كه خرس قطبي با نام علمي urus maritimus به معني خرس دريايي، در حدود 200 هزار سال پيش از خرس هاي قهوه اي منشا گرفته باشد.
اگرچه به گفته لين روزنتراتر، محقق آب و هوا در برنامه هاي بين المللي قطبي wwf، اين خرس ها اصلا عادات اجداد خود را به ارث نبرده اند و به مبارزاني قوي و جست وجوگر تبديل شده اند، حال فكر كنيد به اين شكارچيان قوي تا چه حد فشار وارد آمده است كه در سطل هاي زباله مردم شمال كانادا به دنبال غذا مي گردند! اگرچه خرس هاي قطبي براي گذراندن زمستان هاي سخت قطب به گفته روزانتراتر، به فك هاي چاق با چربي فراوان نياز دارند. روزنتراتر نيز همانند تمام دانشمندان اعتقاد دارد كه با از بين رفتن يخ هاي قطبي، نسل اين خرس ها منقرض خواهد شد. خرس هاي قطبي هم اكنون در مناطق آلاسكا، كانادا، شمال روسيه، گرينلند و شمال نروژ يافت مي شوند. جمعيت هايي از آنها در مناطق جنوبي تر مانند خليج هادسون، كاملا روبه انحطاط است. در كنار اين مشكل گرم شدن هواي زمين- مشكل ديگري نيز وجود دارد. نبودن نظارت كامل بر پارك هاي حيات وحش در مناطق شمالي زمين و بد بودن آب و هوا، باعث شده است كه شكارچيان براحتي به شكار اين جانور دوست داشتني بپردازند. در كنار تمام اين مشكلات، آلوده شدن مواد غذايي جانوران شكار شده توسط خرس هاي قطبي به موادشيميايي نيز بدون راه حل مانده است. چرخه غذايي آلوده، گرم شدن هوا و از دست دادن يخ هاي قطبي شناور و شكارچيان بي رحم؛ با اين همه دردسر، آيا خرس هاي قطبي در سالهاي آينده باقي خواهند ماند؟!
جانوران پر از شگفتي
آيا مي دانسته ايد كه يكي از عجيب ترين موجودات در حيات وحش، خرس قطبي است؟ با كمي فكر در مورد مكان زندگي آنها نواحي سرد و غيرقابل تحمل قطبي- به اين موضوع براحتي مي توان پي برد. خرس هاي قطبي در مدت خواب زمستاني خود مجبورند كه ذخيره انرژي بالايي داشته باشند. دانشمنداني از قبيل هلن بريگز كه عمر خود را براي روشن كردن عجايب اين خرس ها صرف كرده اند، اعتقاد دارند كه چربي بدن اين خرس ها از نوع چربي قهوه اي است كه ماندگاري بالاتري دارد و با حجم مساوي از آن در برابر چربي سفيد، انرژي بيشتري توليد مي كند.
همچنين موهاي بدن خرس قطبي به صورتي طراحي شده كه با گير انداختن نور خورشيد در خود،  باعث بيشتر گرم ماندن اين جانور مي شود. خرس هاي قطبي در ميان پنجه هاي خود، پرده هاي پوستي رشد يافته اي دارند كه باعث مي شود در هنگام شنا،  به موجوداتي چابك تبديل شوند. بيني خرس هاي قطبي برعكس رنگ بدنشان، سياه است، به همين دليل اين جانوران فوق العاده باهوش،  در هنگام نزديك شدن به شكارشان، دست خود را روي آن گذاشته و به سمت شكار تقريبا مي خزند! اين حركت در دنياي حيات وحش منحصر به فرد است. اما شايد جالب ترين نكته در مورد آنها، وجود پرده اي ضدنور روي چشمانشان است كه همانند عينك آفتابي عمل مي كند. به دليل وجود دائمي برف در محيط زندگي خرس هاي قطبي و برگشت نور تابيده شده به برف به چشمان آنها، آفرينش اين پرده امري بسيار ضروري و جالب است. در سال 2000 و آغاز هزاره جديد، خرس هاي قطبي به عنوان محبوب ترين جانور از سوي مردم كانادا انتخاب شدند.
در حاشيه گرمايش جهاني
شايد روزي فرا رسد كه خرس هاي قطبي هم به افسانه بپيوندند. گرمايش جهاني با اين روند روبه رشد ممكن است براي هميشه زيستگاه هاي يخي قطب را به دشت هايي خاكي با رودخانه هاي پر آب تبديل كند. آن روز، خرس قطبي اگر باقي مانده باشد به جاي اينكه در يخ ها دنبال فوك بگردد مثل خرس هاي قهوه اي در رودخانه ها در به در ماهي خواهد بود. البته اين تنها گوشه اي از پيامد هاي گرمايش جهاني است. شايد مهمتر از آن بتوان به افزايش حجم آبهاي آزاد در اثر ذوب شدن يخ ها اشاره كرد كه بسياري از شهرهاي ساحلي از جمله كاليفرنيا را زير آب مي برد.