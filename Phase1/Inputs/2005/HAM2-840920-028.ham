ايران خودرو پرطرفدارترين سهم در جمع خودروسازان
گروه بورس: براساس آمار منتشر شده، ايران خودرو پرطرفدارترين سهم در جمع خودروسازان بورس تهران در 30 روز معاملاتي گذشته بوده است.
به گزارش «همشهري» در اين مدت 4 هزار و 125 نفر در 6 هزار و 749 بار مراجعه به كارگزاري ها براي خريدن سهام ايران خودرو دستور خريد صادر كردند.
تعداد سهام معامله شده از اين شركت در مدت يادشده 65 ميليون و 256 هزار و 554 سهم به ارزش 4/204 ميليارد ريال بود. قيمت هر سهم ايران خودرو در يك ماه گذشته 10 درصد نوسان داشته است.
بنابراين گزارش طي مدت مورد گزارش پس از ايران خودرو به ترتيب سايپا، ايران خودرو ديزل، سايپا ديزل و گروه بهمن پرطرفدارترين سهام در جمع خودروسازان بورس بوده اند.
در اين مدت بيشترين حجم ريالي معاملات متعلق به سهام گروه بهمن بوده است، به طوري كه 233 ميليون و 999 هزار و 248 سهم اين شركت به ارزش 3/526 ميليارد ريال دست به دست شده است.
اين سهام توسط يك هزار و 54 نفر در يك هزار و 703 بار مراجعه به شركت هاي كارگزاري معامله شده است. سهام گروه بهمن در اين مدت 7 درصد نوسان را تجربه كرده است. به لحاظ تعداد سهام معامله شده نيز گروه بهمن در مدت ياد شده توانسته مقام اول را از آن خود كند.
پس از اين شركت طي 30 روز گذشته به ترتيب بيشترين حجم ريالي معاملات مربوط به سايپا، ايران خودرو، سايپاديزل و ايران خودرو ديزل بوده است. اما به لحاظ حجم معاملات پس از گروه بهمن به ترتيب سايپا ديزل با 98 ميليون و 727 هزار و 376 سهم به ارزش 363ميليارد ريال؛ ايران خودرو با 65 ميليون و 256 هزار و 554 سهم به ارزش 4/204 ميليارد ريال و ايران خودرو ديزل با 20 ميليون و 729 هزار و 816 سهم به ارزش 80 ميليارد ريال در جايگاه دوم تا چهارم ايستادند.
آمار منتشر شده حاكي است: در 30 روز گذشته بيشترين درصد نوسان مربوط به الكتريك شرق با 28 درصد و پس از آن سايپا آذين با 6/27 درصد، موتورسازان تراكتور با 41/22 درصد، پارس خودرو با 37/22 درصد و مهر كام با 21 درصد بوده است.