آمريكابهار آينده 20 هزار نيروي خود را از عراق خارج مي كند
ايسنا: همزمان با تعهد سفير جديد آمريكا در عراق براي كمك به عراقي ها در مهار ناآرامي ها در اين كشور، يك ژنرال آمريكايي اعلام كرد كه نيروهاي اين كشور احتمالا در ماه مارس 2006(فروردين)از عراق عقب نشيني مي كنند.
به گزارش خبرگزاري فرانسه، ژنرال جان واينز اعلام كرد: چهار يا پنج گردان(بيش از 20 هزار تن)از سربازان آمريكايي در صورتي كه گروه هاي قبيله اي عراق با قانون اساسي اين كشور موافقت كنند و دولتي را كه حمايت گسترده اي دارد، تشكيل دهند، عراق را ترك مي كنند.
در همين حال، هوشيار زيباري وزير امور خارجه عراق در بروكسل اعلام كرد: بروكسل از اينكه آمريكا كاهش نيروهاي خود را در سال 2006 آغاز كند تعجب نخواهد كرد و آنرا درك خواهد كرد.
وي در يك كنفرانس مطبوعاتي و در پاسخ به سئوالي درباره ديدگاه پنتاگون در زمينه كاهش نيروهاي آمريكايي در عراق گفت: اين امر باعث تعجب ما نيست و اگر آمريكا كاهش نيروهاي خود را از سال 2006 نيز آغاز كند، ما اين موضوع را درك خواهيم كرد. زيباري افزود: تا آن زمان نيروهاي امنيتي عراق نيز آمادگي بيشتري براي برقراري امنيت در كشور پيدا خواهند كرد.
تجمع عراقي ها در اعتراض به اشغال كشورشان
گروهي از مردم عراق كه از مناطق مختلف به بغداد آمده بودند، در اعتراض به اشغال كشورشان در ميدان فردوس بغداد تجمع كردند.
به گزارش شبكه تلويزيوني الجزيره، تجمع كنندگان پلاكاردي در دست داشتند كه روي آن نوشته شده بود در اينجا تحصن كرده ايم تا همبستگي خود را با اعضاي مجمع ملي عراق كه خواستار خروج نيروهاي اشغالگر شده اند، اعلام كنيم.
تحصن كنندگان از دولت انتقالي عراق كه از شوراي امنيت سازمان ملل متحد تمديد حضور نيروهاي چندمليتي را در عراق درخواست كرده است به شدت انتقاد كردند.
زيباري: گروه هاي خارجي در انفجارهاي عراق دخالت دارند
هوشيار زيباري وزير خارجه عراق طي سخناني كه راديو لندن آن را پخش كرد، تاكيد كرد، عراق دلايل محكمي در اختيار دارد كه تعداد زيادي از عاملان عمليات هاي انفجاري در عراق، عراقي نيستند بلكه وابسته به گروههاي خارجي اند.
وي همچنين از كشورهاي همسايه خواست به اين كشور براي جلوگيري از ورود اين افراد به عراق، كمك كنند.
زيباري افزود: ما توقع نداريم دولت سوريه ارتش خود را براي محافظت به مرز اعزام كند زيرا اين كار دشوار، سخت و هزينه بر است و مرزها نيز در مساحت وسيعي باز است اما مطمئن هستيم اگر اين كشور بخواهد مي تواند از سازمان هاي امنيتي نيرومند و حرفه اي براي كنترل شديد مرزهايش بهره ببرد.
كمك 220 ميليون دلاري سازمان ملل به عراق
كوفي عنان اظهار داشت كه قصد دارد مبلغي از پول هايي را كه تحت نظارت كميته نظارت، تحقيق و بازرسي وابسته به سازمان ملل است به صندوق توسعه ويژه عراق اختصاص دهد.
ماري اوكابي، سخنگوي كوفي عنان، دبيركل سازمان ملل گفت: در پيامي كه عنان را در اين خصوص به شوراي امنيت ارسال كرده، آمده است: سازمان ملل قصد دارد تا مبلغ 220 ميليون دلار از پول  هاي راكد را در اختيار صندوق توسعه عراق قرار دهد.
وي افزود: هدف از اين اقدام اين است كه پولهاي بلوكه شده عراق در سازمان ملل به اين كشور برگردانده شود.
وزير دادگستري عراق: آمريكايي ها سعي دارند محاكمه صدام به تاخير بيفتد
عبدالحسين شندل وزير دادگستري عراق گفت: محاكمه صدام در خصوص جنايات جنگي پايان سال 2005 به پايان خواهد رسيد.
وي آمريكا را به مانع تراشي و تلاش براي به تاخيرانداختن زمان بازجويي از صدام متهم كرد. شندل افزود: كه ظاهرا مدارك زيادي وجود دارد كه مسئولان  آمريكايي سعي در مخفي كردن آن و تلاش براي به تاخيرانداختن محاكمه دارند.
بازجويي طارق عزيز در دادگاه ويژه
وكيل طارق عزيز معاون پيشين نخست وزير عراق گفت: دادگاه مسئول محاكمه صدام ديكتاتور سابق اين كشور و مشاورانش روز يكشنبه از طارق عزيز بازجويي كرد و وي مجبور شد تعهدي را مبني بر فاش نكردن مطالب اين بازجويي امضا كند.
به گزارش خبرگزاري فرانسه از بغداد، بديع عارف عزت گفت: سه قاضي دادگاه ويژه عراق از طارق عزيز در حضور يك دادستان، در يك پايگاه نظامي آمريكا نزديك فرودگاه بغداد به مدت سه ساعت بازجويي كردند. تصور مي شود صدام و ديگر بازداشت شدگان رده بالاي حكومت پيشين عراق در اين محل نگهداري مي شوند.
تصويب هشت اصل از اصول كلي قانون اساسي عراق
كميته تعيين  چارچوب اصلي قانون اساسي عراق هشت اصل از اصول كلي پيش نويس قانون اساسي جديد اين كشور را تصويب كرد. احمد صافي رئيس كميته تعيين چارچوب قانون اساسي عراق در مصاحبه با روزنامه المدا گفت: اين اصول شامل چگونگي نظام آينده عراق، حالكميت دين، زبان قوميت ها، پايتخت، پرچم، سرود ملي و مرزهاي جغرافيايي است.
وي افزود: اعضاي اين كميته كه تحت نظر كميسيون تدوين پيش نويس قانون اساسي عراق فعاليت مي كند درباره اصل كلي اداره فدرالي عراق به توافق رسيدند و قرار است با تشكيل كميته هاي فرعي اين اصل بيشتر بررسي شود.
دستگيري 51 مظنون در بيجي
ديروز بر اثر انفجار بمب در مسير يك گشتي عراقي در جنوب بغداد دو مامور پليس كشته و دو تن ديگر زخمي شدند. در كركوك نيز طي يك حادثه سوء قصد به سعدالدين ارجج رئيس جمهور تركمن هاي عراق وي و چهار محافظش مجروح شدند.
از سوي ديگر پليس عراق اعلام كرد كه 51 نفر مظنون به دست داشتن در اقدامات تروريستي و خرابكارانه را در شهر بيجي دستگير كرده است.
در همين حال گروه القاعده در عراق اعلام كرد گروهي از عراقي هايي را كه آماده عمليات انتحاري هستند تربيت كرده است. در بيانيه  اين گروه آمده است: در پاسخ به فرمان خداوند و مقاومت سنگين برادران عراقي مان، خوفه انصار متشكل از عراقي ها تشكيل شد.