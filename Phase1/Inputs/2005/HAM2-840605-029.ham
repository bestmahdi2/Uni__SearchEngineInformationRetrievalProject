جنگل كه رفت، سيل آمد
پرويز كردواني
هواي گرم مرطوب از سطح دريا به وجود مي آيد و به صورت ابرهاي پراكنده به سمت ارتفاعات شرق استان، مانند رشته كوه هاي شلمي وقره كسمور حركت كرده و در سطح ارتفاعات به باران هاي شديد تبديل مي شود
از ميان رفتن جنگل ها و پوشش گياهي در شرق گلستان، تغييرات اقليمي و افزايش باران هاي تند و رگباري در تابستان، به زير كشت بردن زمين هاي شيبدار جنگلي و جايگاه نامناسب جاده ها از عوامل مهم جاري شدن سيل مخرب در شرق استان گلستان و بويژه كلاله است.
نگاهي به استان گلستان و اوضاع طبيعي آن
استان گلستان درجنوب شرقي درياي خزر واقع شده و داراي 11 شهرستان است. از قسمت جنوب شرق و شرق به استان هاي سمنان و خراسان شمالي و از شمال به تركمنستان و از غرب به دريا محدود است. استان گلستان را از لحاظ توپوگرافي مي توان به دو منطقه تقسيم كرد؛ كوهستاني و دشتي. بخش شرقي آن را كوهستان تشكيل مي دهد، يعني درواقع سمت راست جاده گرگان، علي آباد، راميان، آزادشهر، مينودشت، گالي كش، كلاله تا شرق مراوه تپه، كوهستاني و پايكوهي است. بخش شمالي و غربي آن دشتي است. سمت چپ جاده مذكور، شامل آق قلا، گنبدكاووس، تركمن صحرا و خلاصه سراسر نواحي شرق درياي خزر هم مرز با تركمنستان(اينچه برون، داشلي برون تا مراوه تپه)دشتي است. مناطق كوهستاني جنوب و شرق استان گلستان داراي بارندگي بيشتر و پوشيده از جنگل است. مناطق دشتي، داراي آب و هواي خشك و نيمه خشك و اراضي مسطح حاصلخيز و همچنين عرصه هاي شور و كويري(نمكزار)است. منطقه سيل خيز، ارتفاعات است بويژه رشته كوه شلمي با ارتفاع 1460 متر از سطح دريا كه روستاي گلي داغ هم در آن واقع شده و همچنين رشته كوه قره كسمور با 1270 متر ارتفاع. هر دو رشته كوه در شمال شرق كلاله واقع شده اند كه به هنگام بارندگي، سيلاب ها از آنها به سمت كلاله جاري مي شوند.
سيلاب هايي كه در استان گلستان بويژه منطقه كلاله جاري مي شوند، در حوضه رودخانه گركان(گركانرود)هستند و از طريق اين رود به دريا مي ريزند.
منطقه كلاله در شرق استان گلستان واقع شده و داراي آب و هوايي بسيار مساعد براي كشاورزي است. فصل يخبندان نداشته و آب و هواي معتدل دارد. اين منطقه در موقعيتي قرار گرفته است كه به هنگام بارندگي، سيلاب ها از دره ها و مسيل هاي متعدد از ارتفاعات مذكور و نيز شمالي به سمت آن جاري مي شوند.
بارندگي در اين منطقه بيشتر در فصول پاييز و زمستان و بهار صورت مي گيرد، اما از سال 1380، شرايط منطقه(مانند بسياري از مناطق جهان)به گونه اي تغيير كرده است كه در مردادماه هم داراي بارندگي شده، آن هم باران هاي شديد و زياد.
چگونگي به وجود آمدن
بارندگي هاي شديد در منطقه
هواي گرم مرطوب و اشباع از رطوبت، از سطح دريا به وجود مي آيد و به صورت ابرهاي پراكنده به سمت ارتفاعات شرق استان، مانند رشته كوه هاي شلمي و
قره كسمور حركت كرده و در سطح ارتفاعات به باران هاي شديد تبديل مي شود. اين شرايط، گاه ظرف چند ساعت فراهم مي شود. به عنوان مثال در اولين بارندگي وسيعي كه در مردادماه امسال در كلاله اتفاق افتاد، شاهدان عيني تعريف مي كردند كه در روستاي قولاق كسن، هوا كاملا آفتابي بود، ولي يكباره بارندگي شروع شد، بنابراين احتمالا هواي گرم و اشباع از رطوبت دريا به طور اوروگرافيك در ارتفاعات رشته كوه هاي مذكور باعث بارندگي شديد شده اند.
عوامل موثر در جاري شدن سيل و وارد آمدن خسارات جاني و مالي چيست؟
از جمله عوامل موثر در جاري شدن سيل و خسارات ناشي از آن، عبارتند از: تند و رگباري بودن بارندگي(به عنوان مثال 120 ميليمتر كه به معني ريختن 120 ليتر آب در سطح هر متر مربع زمين آن منطقه است)، فقير شدن كوه يا آبخيز از پوشش گياهي(قطع بي رويه درختان و نابودي جنگل ها در مساحت هاي زياد در سالهاي اخير)، به زير كشت بردن عرصه هايي از جنگل كه درختان آن قطع شده و شخم زدن زمين در جهت غلط(عمود بر شيب)كه باعث جاري شدن آب و فرسايش خاك و تشديد سيلاب مي شود، تند بودن شيب كوه و شيب مسيل ها، متعدد بودن حوضه آبخيز يا به هم پيوستن سيلاب هاي دره ها و مسيل هاي مختلف به هم قبل از كلاله، مانند شاخه يا شعبه رودخانه قره ناوه كه از رشته كوه شلمي سرازير مي شود و شاخه مادرسو كه از ارتفاعات خراسان شمالي و رشته كوه كسمور در شمال شرق كلاله سيلاب ها را دريافت مي دارد، پايين بودن سطح جاده در مسير كلاله به مراوه تپه(در اينجا، جاده تقريبا همسطح رودخانه است)، بنابراين با طغيان رودخانه، سطح جاده را سيلاب فرامي گيرد(روي همين اصل، راه كلاله به مراوه تپه نيز بسته شده است). در مسير كلاله يا گاليكش به پارك گلستان و تنگ راه، يعني جاده خراسان شمالي، در بعضي قسمت ها، جاده حتي پست تر از سطح رودخانه واقع شده است. به همين دليل بود كه سيل 1380 در اين منطقه، خسارات جاني و مالي بيشتري را دربرداشت و در شرايط فعلي هم به محض اينكه سيلابي راه مي افتد، جاده را آب مي برد، در نتيجه فوري پليس راه اعلام مي كند: راه مينودشت به سمت استان خراسان بسته است. كساني كه قصد رفتن به خراسان را دارند، مي توانند از راه آزادشهر – شاهرود به خراسان بروند. البته قابل ذكر است كه كشتار زياد سيل در سال 80 در محدوده پارك گلستان ناشي از غفلت خود مسافران نيز بوده است، زيرا در كنار جاده در حال استراحت يا تفريح بودند كه سيل
فرا مي رسد و حدود 700 نفر را در اين منطقه و مناطق ديگر به قتل مي رساند و بارندگي و سيل 20-19 مرداد 1384(امسال)هم كه باعث تخريب بيش از 25 كيلومتر از جاده گلستان – خراسان و قطع رفت و آمد از اين مسير به مدت حداقل سه ماه شده است، تند بودن شيب و تنگ و باريك بودن بستر رودخانه در منطقه كلاله از ديگر عوامل تشديدكننده جريان سيل است. اما همين حجم آب از منطقه گنبدكاووس به بعد، خسارت وارد نمي آورد، زيرا هم بستر رودخانه وسيع است و هم شيب زمين(رودخانه)كم است كه از سرعت و شدت جريان سيلاب مي كاهد و رودخانه آرام مي شود تا به دريا مي ريزد.
تنگ بودن پل ها: پل هاي تنگ و باريك سبب تراكم زياد سيلاب و قوي تر شدن جريان آن مي شود، اما با پل وسيعي كه به عنوان مثال در منطقه روستاي كوسه ساخته اند، ديگر سيلاب قادر به گسترش به اراضي اطراف نيست.
مسكوني و پرجمعيت بودن سراسر منطقه: از علل نابودي زياد انسان ها و تخريب منازل و مزارع، مسكوني و مزروعي بودن سراسر منطقه به دليل مساعد بودن شرايط اقليمي و زيستي اين قسمت از استان گلستان است. اگر چنين سيلي در غرب يا شمال استان گلستان جاري مي شد، هيچ گاه خسارات به اين ميزان نمي رسيد، زيرا اين نواحي كمتر مسكوني و اراضي آن كمتر مزروعي است، در نتيجه جمعيت كمتري هم دارد.
تا اينجا عواملي را ذكر كرديم كه باعث به وجود آمدن سيل و تخريب شدند، اما عواملي هم در سر راه اين سيلاب به وجود آورده شده كه باعث كاهش اثرات تخريبي آن شده اند و آنها سدهاي گلستان يك و گلستان 2 هستند. اين سدها نقش مهمي در كاهش حجم آب و در نتيجه اثرات تخريبي سيل داشته اند. در واقع اينجا بخوبي يكي از فوايد سد كه همان ذخيره آب و كم شدن جريان و شدت آن است، ثابت شد.
علل و عوامل نابودي جنگل ها
همانطور كه در بالا نوشتيم، سراسر شرق استان گلستان، پوشيده از جنگل است، اما سطح جنگل هاي اين منطقه هم مانند ديگر مناطق كشور، سال به سال رو به كاهش مي رود، بخصوص در منطقه بالادست كلاله مانند جنگل هاي رشته كوه هاي شلمي و قره كسمور كه سيلاب هاي شديدي هم از آنجاها به سمت كلاله جاري مي شود. در اينجا كاملا محسوس است كه در يك مدت زمان كوتاه(يك يا دو ماه يا يك سال)چه سطح وسيعي از درختان جنگلي قطع و جنگل به اصطلاح به بيابان تبديل مي شود. اين روند متاسفانه همچنان ادامه دارد. اين قطع بي رويه درختان جنگل، بويژه معلول مصرف زياد كارخانه هاي چوبي است كه در اين منطقه احداث شده اند. يك كارخانه(كارخانه نئوپان گنبد)در شرق گنبد كاووس قبل از انقلاب توسط يك سرمايه دار احداث شده بود كه با مصادره اموال او بعد از انقلاب، در اختيار بنياد قرار دارد و يك كارخانه نئوپان ديگر كه بعد از انقلاب در غرب فاضل آباد(شرق گرگان)ساخته شده است. براي تامين چوب موردنياز اين كارخانه ها علاوه بر چوب هاي جنگلي، مردم را تشويق مي كنند كه در اراضي شيبدار با ايجاد جنگل اكاليپتوس، چوب بيشتري، آن هم در يك مدت زمان كوتاه تر توليد شود. پرداخت به موقوع پول چوب، آن هم با بهاي خوب باعث شده است كه كشاورزان تشويق شوند حتي زمين هاي دشتي كه حاصلخيز براي انواع محصولات غذايي و صنعتي باارزش هستند را هم تا حد امكان به زير كشت درختان اكاليپتوس ببرند، زيرا در اين منطقه همان طور كه در رسانه هاي گروهي و ارتباطات جمعي نيز آمده، كشاورزان اين منطقه هم با محصولات زراعي خود مسئله دارند.
به دليل نخريدن محصول به قيمت تضميني و پرداخت نكردن به موقع پول محصولات(مانند سويا، كلزا،، پنبه و...)، كشت اكاليپتوس در شرايط استان گلستان براي كشاورزان از مزاياي چندي برخوردار است. هر چند در اين استان كه به سرزمين طلاي سفيد(پنبه)معروف بوده، براي كشت پنبه بسيار مساعد است و دو بار در سال مي توان از يك زمين سويا برداشت كرد و به اين طريق از وابستگي شديد كشور به اين محصول از خارج نجات يافت و خلاصه انواع دانه هاي روغني مانند كلزا و گل آفتابگردان و... بيشترين توليد را در اين منطقه دارند و... اما با وجود اين كارخانه ها، كشت و توسعه درخت اكاليپتوس مزاياي بيشتري براي كشاورزان در شرايط فعلي دارد، به عنوان مثال: 1 – با قيمت خوبي از كشاورزان خريداري مي شود. 2 - پول آن سريع پرداخت مي شود. 3 – درخت اكاليپتوس در شرايط آب و هوايي گلستان سريع رشد مي كند و زود قابل برداشت مي شود. 4 – فقط هزينه كاشت دارد، مثل زراعت نيست كه همه ساله كشت شود. 5 – نياز به آبياري ندارد، همان آب بارندگي برايش كافي است.
خلاصه مي شود نتيجه گرفت كه مردم منطقه بالادست كلاله اولا با قطع درختان جنگلي و لخت كردن زمين از پوشش درختي و ثانيا با تبديل زمين آن به زمين زراعي و شخم زدن در جهت غلط، خود باعث بلاي طبيعي(سيل ويرانگر)مي شوند، هرچند عوامل ديگري مانند تنگ و باريك بودن بستر رودخانه، پايين بودن سطح جاده و ديگر عوامل طبيعي و انساني به آن كمك مي كنند.
حوادث چند سال اخير نشان مي دهد كه شرايط اقليمي منطقه كلاله و اطراف آن تغيير كرده، زيرا همه ساله از سال 80، در مردادماه بارندگي هاي شديدي اتفاق مي افتد و سيل هاي خطرناكي جاري مي شود. براي مقابله با اين شرايط و جلوگيري از خسارات مالي و جاني تا حد ممكن، بايد اقدامات اساسي صورت گيرد و تنها به رساندن آب و غذا و مختصر مايحتاج زندگي براي يك مدت كوتاه كفايت نشود؛ برنامه اي كه تقريبا تاكنون ظرف اين سه، چهار سال گذشته اجرا شده است. بايد به طور جدي از تخريب جنگل(قطع درختان و تبديل زمين آن به زمين زراعي)جلوگيري بشود و با اقدامات آبخيزداري نظير احداث بانكت در سطح عرصه هايي با شيب بيش از 20 درصد كه درختان آن قطع شده اند، به منظور نفوذ دادن آب در دل زمين(كوه)از جاري شدن آب به صورت رواناب تا حد ممكن جلوگيري شود. در همان بانكت ها، اقدام به كشت درختان متناسب با آن شرايط خاك و آب و هوا كنند تا ضمن جلوگيري از فرسايش خاك و جاري شدن رواناب و در نتيجه جاري شدن سيل، جنگل ها هم سريع احياء شوند. بانكت ها ضمن آنكه مانع از جاري شدن رواناب مي شوند، بستر و شرايط لازم را براي رشد سريع درختان كاشته شده فراهم مي كنند. ايجاد سدهاي كوچك(كوتاه)در سرشاخه ها و دره ها، وسيع كردن بستر رودخانه ها تا حد ممكن و همچنين بلند كردن ديواره رودخانه ها و ايجاد بندها در مسيل ها از جمله اقداماتي هستند كه باعث كاهش حجم سيلاب و كاهش اثرات تخريبي آن مي شوند. بالا آوردن سطح جاده ها يا تغيير مسير آنها به نقاط مرتفع تر، سبب مي شود كه سيل نتواند به جاده سوار شود.
كشور عزيزمان ايران، در عرض جغرافيايي 25 تا 40 درجه شمالي، در منطقه تاثير هواي پرفشار مجاور حاره اي، يعني در نوار خشك و بياباني واقع شده است، لذا سراسر كشور، مي بايست تحت تاثير هواي پرفشار، فقط داراي آب و هواي خشك، بياباني و كم باران مي شد، اما در طول دوره تكامل كره زمين، دو پديده اتفاق افتاده كه ايران داراي انواع مختلف آب و هواها شده است؛ يكي خشك شدن درياها، ولي باقي ماندن يك دريا در شمال و يك دريا در جنوب كشور و ديگري چين خوردگي و كوهستاني شدن و بويژه به وجود آمدن رشته كوه هايي مانند البرز، زاگرس و كوه هاي مركزي است. اين عوامل در اين عرض جغرافيايي سبب به وجود آمدن آب و هواي معتدل مرطوب در شمال، گرم مرطوب در سواحل و جزاير جنوب، مناطق پرآب و باران در غرب، آب و هواي سرد قطبي در ارتفاعات وخلاصه آب و هواي خشك و بياباني كم آب و باران در بخش هاي مركزي و جنوب شرقي در كشور شده اند.
به وجود آمدن شرايط طبيعي مذكور در اين عرض جغرافيايي سبب شده است كه در سراسر كشور، چه مناطق مرطوب و چه خشك، به هنگام بارندگي، سيلاب هاي شديدي جاري شود و رودهاي طغياني، ضمن وارد آوردن خسارات زياد جاني و مالي با ريختن به خارج از كشور، به درياهاي شمال و جنوب و كويرها و باتلاق ها و درياچه هاي داخلي از دسترس خارج شوند. به اين طريق اين نعمت بزرگ خدا(بارندگي)غالبا به صورت يك عامل زيانبخش يا بلاي طبيعي عمل كرده و هدر مي رود. علل جاري شدن سيل و طغيان رودها و زيانبخش واقع شدن آن در كشور ما، از جمله عبارتند از: 1 – تند و شديد بودن بارندگي 2 - فقر يا فقدان پوشش گياهي در ارتفاعات 3 – خشك بودن خاك 4 – تند بودن شيب كوه ها 5 – سريع آب شدن برف ها در بهار به دليل افزايش گرماي هوا 6 – كوتاه بودن فاصله آبخيز(كوه ها و ارتفاعات)تا آبريز(حوضه انتهايي رودخانه ها)، بر اثر اين عوامل است كه همه ساله در نقاط مختلف كشور، مسائل ناشي از طغيان رودها مشاهده مي شود.