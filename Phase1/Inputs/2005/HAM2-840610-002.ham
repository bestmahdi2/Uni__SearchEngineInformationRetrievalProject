پاسخ شركت سايپا يدك به يك گزارش
احتراما عطف به چاپ گزارشي در صفحات 15 و 16 روزنامه همشهري با عنوان هاي 13 ساعت در صف گارانتي، راه اندازي خط توليد خودرو اسقاطي و تعميركاران خرابكار مورخ 20 مرداد ماه 1384، توضيحات ذيل جهت تنوير افكار عمومي به حضورتان ارسال مي گردد. خواهشمند است دستور فرماييد در همان صفحه چاپ شود.
با تشكر از همكاران محترم روزنامه همشهري كه به موضوع خدمات پس از فروش صنعت خودرو و گروه خودروسازي سايپا پرداخته است، بايد به اين نكته اذعان كنيم كه گروه سايپا، همواره از نقدها و انتقادات استقبال كرده و طرح اين موضوعات را به عنوان يك فرصت جهت دستيابي به راهبرد بهبود مستمر تلقي مي كند.
ارتباط با مشتريان
شركت سايپا يدك، تعامل و برقراري ارتباط با مشتريان را مورد توجه ويژه قرار داده است. اين شركت، پايه گذار سنتي ارزنده است و آن برگزاري جلسات ماهانه در مراكز استان ها با مشتريان سايپاست كه در اين جلسات، مشتريان مسائل و مشكلات خود را به طور مستقيم و شفاف مطرح مي كنند و مديران نيز تمامي
هم و غم خود را براي برطرف كردن آنها به كار مي گيرند.
همچنين اين شركت براي دريافت پيشنهادات و شكايات مشتريان، سيستم صداي مشتري با شماره تلفن هاي 88789432 و 88784132 را راه اندازي كرده است.
از ديگر فعاليت هايي كه در شركت سايپا يدك
انجام گرفته، تعريف و نهادينه كردن حقوق مشتري است و همه نمايندگي هاي مجاز موظفند كه بندهاي آن را اجرا كنند. حقوق مشتري در قالب استندهاي بزرگ در پذيرش نمايندگي ها، نصب و در معرض ديد مشتري قرار گرفته است.
رعايت اصول حرفه اي گزارشگري
اصول حرفه اي گزارشگري ايجاب مي كرد كه گزارشگر محترم، موضوعات چاپ شده را با مديران اين شركت در ميان مي گذاشت و با اطلاعات دقيق تر گزارش مزبور را چاپ مي كرد تا خوانندگان با مطالعه نظرات دو طرف به قضاوت مي نشستند. با اين حال خود را بدون عيب و نقص نمي دانيم و با تلاش در فراهم ساختن
ساز و كارهاي لازم براي استاندارد شدن خدمات، زمينه ارائه خدمات مطلوب و مورد انتظار به مشتريان در شركت سايپا يدك فراهم شده است.
در گزارش، نقل قولي از يكي از كارشناسان شده است كه ايشان انتقاداتي به ضعف آموزش تعميركاران كرده اند، در حالي كه اين مصاحبه حدود 2 سال پيش انجام شده و از آن زمان تا كنون فعاليت هاي زيادي براي گسترش آموزش هاي فني در گروه سايپا انجام گرفته است.
عملكرد آموزش
امروزه يكي از فعاليت هاي عمده اين شركت در بخش خدمات پس از فروش، ارائه آموزش هاي فني و غيرفني به تعميركاران و كارشناسان فني است. حتي براساس دستورالعمل مديرعامل گروه سايپا از اواخر سال گذشته به تعميركاران آزاد نيز خدمات
آموزش فني به طور رايگان ارائه شده است. در سال جاري نيز با فراخوان انجام شده(آگهي هاي ثبت نام كارآموزان در تاريخ هاي 11 و 17 مرداد ماه در روزنامه همشهري، 12 و 16 مرداد ماه در روزنامه ايران و 9 و 10 مردادماه در روزنامه جام جم چاپ شده است)، به حداقل 5 هزار نفر از تعميركاران آزاد داوطلب، آموزش هاي فني رايگان ارائه خواهد شد.
بزرگترين مركز آموزش خدمات پس از فروش صنعت خودرو نيز سال گذشته در شركت سايپا يدك توسط رياست محترم مجلس شوراي اسلامي افتتاح شده و به بهره برداري رسيد، مضافا اينكه بر اساس توافق سايپا يدك با سازمان فني و حرفه اي، حدود
50 مركز فني و حرفه اي در مراكز استان ها و شهرهاي بزرگ كشور توسط سايپا تجهيز شده تا دوره هاي آموزش فني به صورت منطقه اي با حضور تعميركاران آزاد و كارشناسان و تعميركاران شبكه خدمات پس از فروش سايپا يدك گسترش يابد و نيز طي توافقي كه در سال 83 با دفتر مدارس عالي آموزش و پرورش به عمل آمد، 20 آموزشكده فني در سراسر كشور عهده دار آموزش كارآموزان و تعميركاران شبكه خدماتي سايپا يدك خواهند بود.
مزيد خاطر گزارشگر محترم اينكه به همت سايپا يدك مشكل تعمير و تنظيم خودروهاي مجهز به سيستم انژكتور كه در سال هاي گذشته دغدغه مشتريان بود، كاملا برطرف شده و مي توانيم با افتخار اعلام كنيم كه در اقصي نقاط كشور از بزرگترين تا كوچكترين مركز خدماتي، توان ارائه خدمات به خودروهاي انژكتوري وجود دارد.
گسترش شبكه خدمات پس از فروش
شركت سايپا يدك به عنوان متولي خدمات پس از فروش سايپا راهبردهاي اصولي براي توسعه كمي و كيفي نمايندگي هاي مجاز و عاملان تخصصي  تعميراتي به كار گرفته است و در راستاي افزايش توليد خودرو در شركت سايپا به شمار نمايندگي هاي مجاز خدمات پس از فروش در سراسر كشور افزوده است؛ به طوري كه تا پايان سال جاري 500 نمايندگي مجاز و بيش از يكهزار و 200 عامليت تعميراتي - تخصصي، به خودروهاي توليدي شركت سايپا، خدمات گارانتي و وارانتي ارائه خواهند كرد. در حال حاضر در اين شبكه 385 نمايندگي مجاز و 850 عامل تخصصي -تعميراتي به مشتريان خدمات مي دهند، مضافا اينكه به لحاظ هزينه بر بودن راه اندازي نمايندگي مجاز در تهران و ديگر مراكز استان ها، شركت سايپا يدك، خود راسا وارد كار شده و اقدام به سرمايه گذاري براي ساخت تعميرگاه هاي مركزي كرده است. در سال گذشته 3 تعميرگاه مركزي در غرب، جنوب غربي و جاده مخصوص كرج راه اندازي شده است و در تعميرگاه شماره يك واقع در جاده آبعلي(شرق تهران)با اجراي طرح توسعه، ظرفيت پذيرش اين تعميرگاه افزايش يافته است. در حال حاضر روزانه در تعميرگاه هاي مركزي تحت پوشش سايپا يدك در تهران حدود يكهزار خودرو بدون نوبت دهي پذيرش مي شود و مشتريان مي توانند در تمام ساعات روز براي رفع عيوب خودرو به اين تعميرگاه ها مراجعه كنند
حساسيت به مشكلات مشتريان
در چند سال اخير، برنامه ها و فعاليت هاي ارزنده اي در جهت حل مشكلات مشتريان در شبكه خدمات پس از فروش سايپا يدك به اجرا درآمده است و در بازرسي هاي پنهان و آشكاري كه از نمايندگي ها مي شود، چنين مشكلاتي مشاهده نشده است و جاي تعجب بود كه يك مشتري در مراجعه به نمايندگي با اين مشكلات مواجه شود. ضمن تشكر مجدد از چاپ اين گزارش تقاضا دارد مشخصات نمايندگي مورد نظر را ارائه كنند تا نسبت به بررسي موضوع اقدام شود.
سايپا يدك نظارت و بازرسي مستمر بر اين شبكه را در دستور كار قرار داده است. نتايج شكايات مشتريان از خدمات نمايندگي ها و نظارت و بازرسي هاي سايپا يدك بر اين شبكه سبب شد از سال گذشته تاكنون تعداد 22 نمايندگي به خاطر تخلفات و عدم رسيدگي به مشكلات مردم لغو امتياز شوند.
مستدعي است به منظور احقاق حقوق مشتري مورد نظر كه شكايت ايشان در گزارش فوق منعكس شده، مقرر فرماييد مشتري مذكور به اين شركت مراجعه فرمايند يا تلفن اين مشتري براي برقراري ارتباط به سايپا يدك اعلام شود.
كاهش زمان پذيرش خودرو
راجع به مدت زمان قرار گرفتن مشتري در صف گارانتي، با تلاش و برنامه ريزي هاي انجام شده، ميانگين مدت انتظار پذيرش در شبكه خدمات پس از فروش از دو ساعت به 45 دقيقه كاهش يافته است، لذا به هيچ وجه اين ادعا كه يك مشتري 13 ساعت در صف انتظار مانده باشد، قابل پذيرش نخواهد بود و در بخش خدمات امدادي با راه اندازي شركت امداد خودرو سايپا،
به طور متوسط پس از 30دقيقه، امدادگر به محل مورد نظر مشتري براي خدمات امدادي حاضر مي شود.
كيفيت خدمات
براساس ارزيابي هاي جديد شركت بازرسي كيفيت و استاندارد ايران در 6 ماه دوم سال 83 با افزايش 120درصدي(تعداد41 نمايندگي)اين شركت
رتبه اول خدمات پس از فروش را به دست آورده است و تا پايان سال جاري با پيگيري هاي مستمر سايپا در برنامه استراتژي شركت، ارتقاي كيفي 200 نمايندگي  شبكه خدمات پس از فروش به رتبه اول هدف گذاري شده است. از سوي ديگر اين شركت براي تشخيص عيوب خودرو و افزايش كيفي خدمات ارائه شده، اقدام به استقرار كارشناسان فني در نمايندگي هاي مجاز كرده است كه حداقل مدرك تحصيلي آنها كارشناسي در رشته هاي فني ومهندسي خودرو است، اجراي نظام آراستگي و استانداردهاي ايزو9002 از ديگر اقداماتي است كه با نظارت كامل سايپا يدك در شبكه خدمات پس از فروش اجرا شده است.
توليد و توزيع قطعات استاندارد
نگارنده در بخش ديگري از گزارش خود به كيفيت قطعات به كار رفته در خودرو اشاره كرده است كه در اين زمينه مي توان گفت: در چند سال گذشته صنعتگران و قطعه سازان، سرمايه گذاري هنگفتي براي طراحي و ساخت قطعه انجام داده اند و در شرايط فعلي قطعاتي با كيفيت و استاندارد مطلوب توليد مي كنند كه با محصولات خارجي نيز كاملا قابل رقابت است وحتي كارشناسان صنعت معتقدند كه قطعه سازان ارتقاي كيفي يافته اند و قطعات ساخت داخل بر مشابه خارجي برتري دارد. شايان ذكر است كه تمامي قطعات خودرو به استثناي مواردي كه در دفترچه گارانتي منحصر شده، گارانتي است و در تعويض آنها هيچ گونه وجهي از مشتري دريافت نمي شود.
شايان ذكر است شركت سايپا يدك به عنوان اولين و تنها شركت خدمات دهنده خودرو در ايران و جهان، اقدام به گارانتي قطعات مصرفي در سرويس اوليه خودروهاي توليدي شركت سايپا كرد كه براساس اين اقدام، حدود 20 قلم قطعات مصرفي در سرويس اوليه رايگان تعويض مي شود.
كاهش مصرف سوخت پرايد
براساس آزمايش موسسه استاندارد و تحقيقات صنعتي ايران، سازمان بهينه سازي مصرف سوخت و سازمان حفاظت محيط زيست، پرايد انژكتوري سايپا به عنوان تنها خودرو ساخت داخل(98 درصد قطعات پرايد ساخت داخل است)در هر 100 كيلومتر 37/5 ليتر سوخت مصرف مي كند كه اين پايين ترين ميزان مصرف سوخت خودروهاي ساخت داخل است.