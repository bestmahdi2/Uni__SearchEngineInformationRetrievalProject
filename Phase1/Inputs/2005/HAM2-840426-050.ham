علت شكست معتادان در ترك اعتياد
ايسنا: براساس يافته هاي يك پژوهش، اختلال «اعتياد به معتاد» سهم نسبتاً زيادي از فرايند شكست برنامه هاي درماني اعتياد را به خود اختصاص مي دهد، لذا بايد برنامه درماني را بر اساس دو ترك همزمان معتاد و اطرافيان، طراحي و به اجرا گذاشت.
براساس تحقيق دكتر سيد رضا اسحاقي، عضو هيأت علمي دانشكده پزشكي دانشگاه علوم پزشكي اصفهان، در هر زمان بيش از 90 درصد افراد معتاد مايل به ترك اعتياد خود هستند، ولي معمولاً كمتر از 10 درصد عملاً اقدام به ترك مي كنند.
در بهترين شرايط درماني به طور متوسط 80 درصد موارد، ترك طي مدت يك سال به شكست منجر مي شود. علل شكست برنامه هاي درماني ترك اعتياد متفاوت و متعدد است كه از اين جمله مي توان به ناكافي بودن طول درمان، فقدان برنامه پيگيري فعال در فرآيند درمان، نارسا بودن برنامه هاي مشاوره اي، كاهش انگيزه در ترك ماندن از طرف بيمار و دسترسي آسان به مواد مخدر را يادآور شد.
به گفته اين محقق، در اين ميان يكي از عللي كه باعث شكست برنامه درماني ترك اعتياد مي شود پديده اي به نام اعتياد به معتاد است. در اين حالت اطرافيان فرد معتاد در حال ترك، مانند پدر، مادر، همسر، فرزندان و... دچار مشكل مي شوند. به طور متوسط 5 تا 10 سال از سن اعتياد فرد مبتلا گذشته است، كه براي ترك مراجعه مي كند. در طول اين سال هاي اعتياد، اطرافيان فرد معتاد به طور ناخواسته به فرد معتاد و حالات اعتيادي او عادت مي كنند و كمپلكس(فرد+اعتياد=معتاد)به عنوان يك هنجار عادي پذيرفته مي شود.