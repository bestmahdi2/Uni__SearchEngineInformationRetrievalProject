هشدار يك مقام عراقي درباره تشكيل اسرائيل جديد در كردستان
رئيس شوراي گفت و گوي ملي عراق از تبديل كردستان عراق به اسراييل دوم در منطقه هشدار داد.
صالح  المطلك در گفت و گو با روزنامه الحيات گفت: صهيونيست ها در حال حاضر از نظر اقتصادي و اطلاعاتي در كردستان نفوذ دارند و در آنجا آزادانه به فعاليت مشغولند.
وي افزود: حضور صهيونيست ها در اين منطقه نشان دهنده بخشي از برنامه هاي آمريكا و اسراييل در عراق است اما آينده آبستن خطرات ديگري خواهد بود كه در صدر آن حضور در قالب شريكي نيرومند براي كشورهاي منطقه است.
طالباني: صدام مستحق 100 بار مرگ است
رئيس جمهور عراق به رغم مخالفت علني با مجازات اعدام گفت: صدام حسين، ديكتاتور سابق اين كشور مستحق 100بار مردن است.
جلال طالباني كه پيش از اين يكي از رهبران كرد مبارز مخالف رژيم بعث بود، گفت: صدام مستحق 100 بار مردن است. زيرا هزاران كيلو سند وجود دارد كه صدام را متهم مي كند.
در صورتي كه جرايم صدام ثابت شود، وي با مجازات مرگ روبه رو خواهد شد.
در همين حال برخي گزارشهاي خبري حاكي است صدام به بخشي از جنايات خود از جمله كشتار شيعيان عراق در شهر «الدجيل» در دوران حكومتش اعتراف و رئيس جمهور كنوني عراق آن را تأييد كرده است.
راديو بي .بي .سي نيز اعلام كرد صدام به كشتار 143 شيعه عراقي در شهر الدجيل در شمال بغداد اعتراف كرد.
قتل سه غيرنظامي در بغداد
ديروز افراد مسلح سه غيرنظامي را در مقابل مسجدي در بغداد به قتل رساندند. در اين حادثه دو نفر ديگر نيز مجروح شدند. در همين روز انفجار بمب در مسير كاروان آمريكايي ها در مركز بغداد منجر به زخمي شدن سه غيرنظامي شد. بر اثر انفجار بمب در جاده شهر بصره نيز سه سرنشين يك خودرو كشته شدند.
براساس آمارهاي دولت عراق طي هفت ماه گذشته بيش از سه هزار غيرنظامي در خشونت هاي عراق به قتل رسيده اند.
از سوي ديگر اتحاديه ميهني كردستان عراق اعلام كرد كه 13 تروريست در شهر موصل دستگير شدند. دستگير شدگان به گروههاي القاعده و انصار السنه وابسته هستند.