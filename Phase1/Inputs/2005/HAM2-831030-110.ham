رصد خانه
سياهچاله هاي جديد در قلب كهكشان
گروه دانش: تعداد زيادي چشمه تابنده پرتو ايكس در اطراف هسته كهكشان كشف شده كه حاكي از وجود هزاران سياهچاله كم جرم در اين محدوده است.
به گزارش نجوم، براساس يافته هاي مايكل مونو و همكارانشان در دانشگاه كاليفرنيا، به احتمال زياد، بيش از 20 هزار سياهچاله هم جرم ستاره اي، در محيطي به وسعت سه سال نوري به دور سياهچاله مركزي كهكشان كه جرم آن سه ميليون برابر جرم خورشيد است، مي گردند.
سياهچاله هاي هم جرم ستاره ها كه جرمشان از 5 تا 20 برابر جرم خورشيد است، اغلب هنگامي آشكار مي شوند كه بخشي از يك سيستم دوتايي نزديك به هم باشند. ماده در حال فرو ريختن از ستاره همدم سياهچاله در صفحه اي بسيار داغ انباشته مي شود و اين عمل سبب گسيل پرتوهاي ايكس مي شود.
گروه مونو با استفاده از رصدخانه پرتو ايكس چاندرا، طي پنج سال گذشته موفق به يافتن هفت چشمه پرتو ايكس شدند. سه تا از آن ها در فاصله اي حدود 75 سال نوري از مركز كهكشان قرار داشتند و در كمال شگفتي، مشخص شد كه چهار سياهچاله ديگر فقط سه سال نوري از مركز فاصله دارند. با معلوم شدن چگونگي گسيل پرتوهاي ايكس از اين اجرام مي توان نتيجه گرفت كه اين توده بزرگ در فضا، بر وجود ده ها هزار سياهچاله در اين محدوده كوچك دلالت مي كند.
اگر ستاره هايي در اثر احاطه شدن سريع محدوده اطراف سياهچاله مركزي بيرون رانده شده باشند، بايد در آن محدوده سياهچاله هاي كم جرمي وجود داشته باشند و براساس گفته هاي مونو، ستاره شناسان ممكن است آنها را در آينده با استفاده از تلسكوپ هاي بزرگ زميني آشكار كنند، زيرا گرانش سياهچاله ها آشفتگي هايي را در حركت هاي مداري ستاره هاي پر جرمي كه در اطراف مركز كهكشان قرار دارند ايجاد مي كند.
به گفته مونو، اين كار گرچه ممكن است پس از 20 يا 30 سال رصدهاي دقيق صورت گيرد اما در هر صورت امكان پذير است.