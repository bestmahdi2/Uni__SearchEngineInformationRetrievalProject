بخت بلند دبيركل
سروش خسروي
به نظر مي رسد بخت با دبيركل جديد بورس يار بوده زيرا به محض نشستن بر صندلي مديريت بازار سهام يكي از مؤلفه هاي منفي تاثيرگذار بر روند حركت شاخص هاي بورس عملا به عاملي خنثي _ دست كم براي دو ماه آينده _ تبديل شده است.
نتايج آخرين نشست شوراي حكام آژانس بين المللي انرژي هسته اي به گونه اي رقم خورده كه اميدواري هاي بسياري را براي ترميم قيمت  هاي سهام برانگيخته، حال بايد فرصت را در اختيار تحليل گران قرار داد تا فارغ از مؤلفه هاي سياسي به بررسي عوامل اقتصادي بپردازند.در اين شرايط مواردي چون عرضه قريب الوقوع محصول سيمان در بورس فلزات مي تواند به تدريج تاثيرات مثبت خود را بر روند حركت بازار سهام بر جاي گذارد.
به ياد داشته باشيم در دو روز آخر هفته گذشته ارزش مبادلات روزانه در بورس تهران براي نخستين بار ظرف چهار سال گذشته به سطح نازل يك ميليارد تومان كاهش يافته، بنابراين بايد اجازه داد فعالان بورس به آرامي و با تحليل درست شرايط و كسب اطمينان بيشتر، خود براي بازگشت و سرمايه گذاري دوباره تصميم بگيرند، قطعاً در شرايط كنوني شتاب در كار اشتباهي نابخشودني و تزريق مفرط خوش بيني سمي مهلك براي بورس تهران خواهد بود.