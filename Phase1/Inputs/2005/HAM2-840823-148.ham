گفت وگو با دكتر شكور اميدي به مناسبت روز جهاني ديابت
ديابت همه را تهديد مي كند
استرس و فشارهاي روحي و رواني، زندگي ماشيني، عدم تحرك، فشار خون بالا و تغذيه نادرست از عمده ترين علت هاي ابتلا به بيماري ديابت است. بسياري از متخصصان بر اين عقيده اند كه اين بيماري در عين آرام بودن مادر بيماري ها است زيرا عامل ابتلا به بسياري از بيماري هاي ديگر و از دست دادن اعضاي بدن است. اما اغلب مردم تا زمان وخامت به آن توجه نمي كنند چراكه اغلب زماني متوجه بيماري خود مي شوند كه عوارض ناشي از اين بيماري تشديد شده است.حدود 7 ميليون نفر در ايران مبتلا به بيماري ديابت هستند كه بيش از 50 درصد آنها از بيماري خود خبر ندارند و فقط 5/1 ميليون نفر آنها عضو انجمن حمايت از بيماران ديابتي كشور هستند.
همزمان با روز جهاني ديابت گفت وگويي با دكتر شكور اميدي استاد دانشگاه و مديرعامل انجمن حمايت از بيماران ديابتي كشور انجام داده ايم كه از نظرتان مي گذرد:
* انجمن حمايت از بيماران ديابتي كشور از چه سالي كار خود را شروع كرده و اهداف آن را بفرماييد؟
- سال 81 مجوز كشوري را گرفتيم و شروع به كار كرديم. انجمن ديابتي كشور تحت نظر وزارت كشور و بهزيستي فعاليت مي كند و باتوجه به شيوع بالاي ديابت در كشور(حدود 10 درصد جمعيت)متأسفانه 7 ميليون نفر در كشور ديابتي هستند يا در معرض ابتلا به ديابت اند. و طبق آخرين اطلاعات علمي حدود 60 درصد از مبتلايان به بيماري، از بيماري خود خبر ندارند و اين براي جامعه بسيار خطرناك است. بنابراين يكي از وظايف انجمن، شناسايي و آموزش بيماران، درمان مدام و كنترل دائمي بيماري آنهاست. كمك به بيماران بي بضاعت و يا بدون دفترچه هاي بيمه و دادن وام هاي قرض الحسنه، تقبل جراحي بيماران از ديگر خدمات انجمن خيريه بيماران ديابتي كل كشور است. ما در 30 استان كشور نمايندگي فعال داريم. حتي دفاتر بين المللي فعال شده، مثلا در كيش دفتر بين المللي راه اندازي كرديم. در خارج كشور نيز در تدارك تأسيس دفتر هستيم. هدف ما شناسايي ايرانيان خارج از كشور است كه با اين كار، آخرين اطلاعات علمي را وارد كشور كنيم. اين كار عزم ملي مي خواهد. ديابت يكي از بيماري هايي است كه ما به تنهايي از عهده آن برنمي آييم. اين بيماري پرهزينه است و سالانه 900 ميليارد تومان خسارت به كشور وارد مي كند. ما از مجلس مي خواهيم كه بخش كوچكي از اين خسارت سنگين را بپردازد تا با حمايت پزشكان معتمد در كل كشور و مردم به پيشگيري از اين بيماري بپردازيم، البته كميسيون بهداشت و درمان مجلس كارهايي را به انجام رسانده كه اميدوارم به نتيجه مطلوب برسد.
شعار انجمن ما اين است؛ با يك آزمايش ساده از سلامت خود مطمئن شويد. اين شعار كليدي است. مردم آزمايش قند بدهند. وضعيت قند آنها مشخص شود. آنهايي كه مقدار قندشان بالاست بايد مراحل تكميلي را انجام دهند و وقتي ديابت مشخص شد مي توانند تحت پوشش انجمن قرار گيرند و در واقع تحت حمايت ما باشند. كار ديگري كه انجام داديم ويزيت رايگان براي بيماران ديابتي است. از سوي ديگر در نظر داريم طرح بزرگ ديابت را كه در استان گيلان انجام شد به كل كشور تعميم بدهيم.
طرح نگاه ديابت هم جنبه اطلاع رساني دارد و هم نوعي جلب مشاركت مردمي است كه مردم با خريد كارت هاي مخصوص به انجمن كمك مي كنند.
از سوي ديگر قرار است به زودي هفته نامه آزادانديشان كه ارگان اصلي آموزشي و خبري انجمن حمايت از ديابت كشور است به منظور بالا بردن سطح آگاهي عمومي منتشر شود. البته تا به امروز مسئولان توجه خاصي به بيماري ديابت داشته اند اما انتظار آن است كه بيش از گذشته به اين مقوله توجه شود چراكه كمك به بيماران ديابتي وظيفه است. بايد با عزم ملي و مشاركت عمومي و ياري همه استادان دانشگاه و متخصصان به ياري مبتلايان به ديابت بشتابيم.
* آيا معالجه بيماران ديابتي فقط به عهده پزشكان متخصص است؟
- قبلا فقط به عهده پزشكان متخصص بود اما ما به پزشكان عمومي هم آموزش هاي لازم را داديم كه در پي آن، اين پزشكان تحت عنوان پزشكان معتمد تعاوني اي در شهرستان ها و استان ها داير كرده اند و در حال حاضر 95 درصد كل بيماران ديابتي را پزشكان عمومي تحت نظر و معالجه دارند، بدون اين كه ويزيت دريافت كنند. بيماران از نظر تغذيه، رژيم درماني، ورزش و غيره به طور دائمي كنترل مي شوند. امروزه شايع ترين عامل معلوليت ها در كشور مثل نابينايي،  قطعي عضو، از بين رفتن كليه و ناتواني هاي جنسي بيماري ديابت است.
بنابراين، شناسايي اين بيماران در كمترين زمان ممكن براي جلوگيري از عوارض ناشي از آن، اهميت بسياري دارد چراكه عدم رسيدگي و كنترل اين بيماري لطمه بسيار بزرگي به نيروي كار جامعه مي زند و صدمات اقتصادي به دولت و سازمان هاي ديگر وارد مي كند. براي مثال 30 الي 35 درصد از مبتلايان به ديابت در صورت عدم رسيدگي دچار كوري مي شوند كه اين مشكل بسيار بزرگي است.
شناسايي، آموزش و كنترل منظم و دائمي بيماري سه ركن اصلي درخصوص اين بيماري است. شناسايي سريع بيماران ديابتي موجب كاهش هزينه هاي ناشي از عوارض آن براي سازمان هاي بيمه گر و دولت مي شود. بنابراين اگر سازمان هاي بيمه گر درمورد شناسايي بيماري همكاري نكنند، ميزان هزينه هاي ناشي از اين بيماري صد برابر مي شود.سازمان هاي غيردولتي در هر كشوري حرف اول را مي زنند اما ما مي توانيم با كمك دولت و در كنار اين سازمان ها به مناسبت هاي مختلف در خارج از كشور با مجامع غيردولتي، تماس برقرار كنيم. بديهي است هرچه سازمان هاي غيردولتي رشد كنند باعث قدرتمندي دولت و نظام مي شوند. ولي بعضي مسئولان دولتي ما سنتي فكر مي كنند و در نتيجه به اين مقوله بهاي چنداني نمي دهند.
* براي آموزش بيمار ديابتي چه اقداماتي صورت داده ايد؟
- براي اين منظور با مدارس راهنمايي و دبيرستان مكاتبه كرديم و از آنها خواستيم تا دانش آموزان را تست ديابت كنند. اين كار براي هر دانش آموز فقط 500 تومان هزينه داشت. در صورتي كه بيماري تالاسمي ميلياردها تومان در سال هزينه دارد. من به عنوان يك فوق تخصص و به عنوان كسي كه مسئوليت علمي و تخصصي در كار ديابت داشتم مي دانم كه اگر بيمار ديابتي به فرض مثال تصادف كند، اولين كاري كه پرسنل بيمارستان ها انجام مي دهند سرم قندي به بيمار وصل مي كنند درحالي كه اين باعث مرگ بيماراني مي شود كه درصد قند آنها 300 الي 400 است.
با اين همه اميدوارم روزي فرا برسد كه با افزايش آگاهي عمومي و آموزش مردم، كنترل بيماري ديابت به حد مطلوب برسد و بيش از اين شاهد مشكلات بيماران مبتلا به ديابت نباشيم.
بهشته فارغي