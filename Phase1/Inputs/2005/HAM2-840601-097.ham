حكم قصاص پسر17 ساله تأييد شد
گروه حوادث: حكم قصاص پسري 17 ساله كه هم محله اي خود را به قتل رسانده بود از سوي شعبه 33 ديوان عالي كشور تأييد شد. به گزارش خبرنگار ما، سال گذشته در يكي از محله هاي تهرانپارس، دو هم محله اي به نام هاي مسعود و مصطفي هر دو 16 ساله با يكديگر درگير شدند كه در پي اين نزاع، مسعود با ضربات چاقوي مصطفي از پا درآمد.
حادثه از آن جا آغاز شد كه مسعود و مصطفي در يكي از خيابان هاي تهرانپارس بودند مسعود با ديدن دختري كه در حال عبور از آن جا بود، شروع به متلك پراني به وي كرد.در همين حين مصطفي كه از اين عمل مسعود عصباني شده بود، شروع به جر و بحث با وي كرد و از او خواست كه به اين كارش پايان دهد. اما مسعود همچنان بي توجه به درخواست مصطفي(قاتل)به كار خود ادامه داد كه همين عمل منجر به بالا گرفتن درگيري ميان آنان شد و ناگهان مصطفي چاقويي را از جيبش بيرون آورد و با آن ضربات متعددي به بدن مقتول وارد كرد.
مسعود به سرعت به بيمارستان انتقال داده شد اما تلاش پزشكان براي نجات جان وي مؤثر نبود و او فوت كرد. پس از انتقال جسد مسعود به پزشكي قانوني، قاتل توسط پليس جنايي دستگير و به نزاع منجر به قتل اعتراف كرد.
چندي قبل مصطفي در شعبه 74 دادگاه كيفري استان محاكمه شد و از سوي 5 قاضي اين دادگاه به قصاص نفس(اعدام)محكوم شد. همچنين ديروز صبح حكم وي از سوي شعبه 33 ديوان عالي كشور مورد تأييد قرارگرفت و به زودي قابل اجرا است.