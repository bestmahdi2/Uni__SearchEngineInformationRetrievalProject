كاهش سهم فرش ايران در بازار جهاني
حداقل 50 درصد كارگاه هاي قاليباقي استان خراسان طي 10 سال گذشته تعطيل شده اند.
به گزارش خبرگزاري دانشجويان ايران(ايسنا)، عبدالله احراري، سرپرست فرش سازمان بازرگاني خراسان بزرگ گفت: رقم صادرات فرش خراسان بزرگ هر ساله بين 50 تا 75 ميليون دلار است و در حال حاضر 25 درصد صادرات فرش كشور از خراسان صورت مي گيرد كه پيش بيني برنامه سوم توسعه بسيار فراتر از آن بوده است.
وي اظهار داشت: عمده ترين صادرات فرش خراسان به اتحاديه اروپا، آمريكا و كشورهاي عربي حاشيه خليج فارس صورت مي گيرد.
احراري سهم ايران در تجارت جهاني فرش در يك دهه گذشته را با كاهش 17 درصدي مواجه خواند و گفت: در سال 73 ايران 52 درصد از سهم تجارت جهاني فرش را در اختيار داشت كه اين رقم در سال 83 به 17درصد كاهش يافته و صادرات فرش كل كشور در سال گذشته 470 ميليون دلار است.
وي دلايلي چون نوسانات شديد انرژي و كم شدن نرخ ريالي در برابر دلار طي سالهاي 70 تا74 را به عنوان دلايل اصلي كاهش تجارت جهاني فرش خواند: از سال 74 به بعد اجبار صادركننده به پيمان ارزي موجب افت شديد صادرات فرش شده و تنش هاي سياسي همچون مسائل انرژي هسته اي و محاصره اقتصادي آمريكا عليه ايران، نبود مديريت مناسب، افت كيفيت فرش از لحاظ مواد اوليه، طرح ونقشه، عدم نظارت بر توليد و اطلاع رساني به بافنده در زمينه نياز بازار و فقرمالي بافنده ها از دلايل عمده كاهش صادرات فرش بوده است. احراري توليد بي رويه فرش ماشيني را عاملي تاثيرگذار بر ركود بازار فرش دستباف دانست و گفت:  در حال حاضر سالانه سرانه توليد فرش ماشيني دو متر مربع بوده كه بسيار مازاد بر نياز است.
وي افزود: فرش ماشيني با يك دهم اشتغالزايي فرش دستباف و ارزبري بيشتر، از حمايت هاي دولت برخوردار است. وي به استعمار توليدكنندگان فرش دستي اشاره كرد و اظهار داشت: درآمدهاي حاصله از اين بخش عادلانه توزيع نمي شود و بيشترين درآمد نصيب تاجر و فروشنده و كمترين درآمد نصيب توليدكننده است.