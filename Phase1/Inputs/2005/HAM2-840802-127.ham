تيم ملي المپياد دانش آموزي نجوم ايران امروز عازم چين مي شود
گروه علمي فرهنگي: تيم ملي المپياد نجوم جمهوري اسلامي ايران، بامداد دوشنبه، دوم آبان ماه، ايران را به مقصد چين ترك مي كند.
شاهين جعفرزاده از سرپرستان تيم ملي المپياد دانش آموزي نجوم با اعلام اين مطلب به ايسنا گفت: اعضاي تيم اعزامي را «پويا بني اسدي»، «آزاده فتاحي سوادجاني» و «جمشيد رضايي ميانرودي»(در رده زير 15 سال)و «هيوا پذيرا»، «نيلوفر افسري اردچي»، «سهند پيرباديان» و «نگين سهراب خاني»( در رده 15 تا 17 سال)تشكيل مي دهند.
وي خاطرنشان كرد: پنج نفر از اين دانش آموزان با توجه به نمرات آزمون هاي پايان دوره شش هفته اي آموزش دانش آموزان منتخب مرحله دوم المپياد نجوم با توجه به رده سني انتخاب شده اند و دو نفر ديگر از شركت كنندگان دوره قبلي المپياد نجوم هستند كه موفق به دريافت مدال شده بودند و براساس قوانين المپياد جهاني نجوم مي توانند همراه با پنج نفر اعضاي سهميه تيم ملي در المپياد امسال حضور يابند.