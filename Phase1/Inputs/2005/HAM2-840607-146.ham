نگاه امروز
زيرنويس تاريخ
عباس لقماني
او را در كجاي تاريخ مي توان جست وجو كرد؟
در بين كشورگشايان، جنگجويان، سياستمداران و يا...؟
داستان جورج دبليوبوش، داستاني تكراري است. چهار هزار سال پيش شاعري سومري سرود:
«آنها از شهر من مانند مرغي مرا بيرون راندند
و در آنجا و در ميان خانه خودم مانند كبوتري بودم كه بال مي زدم
و يا چون جغد كوچكي كه بال زنان خود را در غاري پنهان مي كند.»
اين شعر مي تواند ديروز در عراق سروده شده باشد. همه چيز در ميان هياهوي جنگ و جنگ سالاران و زدوبندهاي سياسي اخير در عراق اسير شده است. تلفات جنگ براي جنگ افروزان فقط آماري است كه بايد پايين نگهداشته شود و آنچه در اين ميان به حساب نمي آيد سرنوشت يكايك انسانهايي است كه به آتش اين يا آن گروه هستي خود را از دست مي دهند.
مادري كه ثمره يك عمر تلاشش با گلوله اي از بين مي رود و يا خانواده اي كه در يك آن همه چيزش نابود مي شود. در اين سو و آن سوي جهان سايه جنگ زندگي ها را از هم مي پاشد و پاياني نيز بر آن متصور نيست.
چه تفاوتي ميان مادري آمريكايي و يا آن مادر عراقي است كه هر دو اميد خود را از دست داده اند. مادر عراقي صدايش آنقدر رسا نيست كه دنيا آن را بشنود ولي مادر ديگري از باني اين جنگ مي پرسد كه فرزندش به چه گناه كشته شد، انسانيت مرز نمي شناسد و هنگامي كه غبار جنگ زدوده شود اين پرسش مطرح خواهد شد كه گناه آنان كه در اين ميان آماري بيش نبودند چه بود.
سيدني شيهان فقط يك مادر است. نام او مهم نيست آنچه نام او را بر سر زبانها انداخته فقط فرياد اكثريت خاموشي است كه ديگر نمي توانند خاموش بمانند. جورج دبليو بوش را در كجاي تاريخ بايد يافت؟ شايد او فقط به زيرنويسي در تاريخ كهن مشرق زمين تبديل شود. همانگونه كه پيشينيان او نيز به ورطه فراموشي سپرده شدند. ولي اين فراموشي نمي تواند جوابگوي كساني باشد كه جنگ همه چيز آنان را ربوده است.