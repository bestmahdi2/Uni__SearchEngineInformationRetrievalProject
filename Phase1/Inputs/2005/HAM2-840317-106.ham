روحاني: طرح اروپا بايد اجازه توليد سوخت هسته اي داخلي را به ايران بدهد
ايسنا: خبرگزاري كويت گزارش كرد، دبير شوراي عالي امنيت ملي ايران روز يكشنبه در بازديد از اين كشور گفت كه استراتژي امنيتي ايران خلاف در اختيارگيري سلاح هاي كشتار جمعي است.روحاني كه روز گذشته براي انجام ديداري دو روزه به كويت سفر كرده است، تأكيد كرد: كشورهاي منطقه حق دارند به فناوري و انرژي هسته اي براي مصارف صلح آميز دست يابند.
دبير شوراي عالي امنيت ملي كشورمان تصريح كرد، ايران اولين كشور در خاورميانه بود كه طرح پاكسازي خاورميانه از اين گونه تسليحات را مطرح كرد.
روحاني افزود، ملت هاي منطقه به شدت از زرادخانه هاي نظامي رژيم صهيونيستي نگرانند.
وي در پاسخ به تهديدهاي آمريكا عليه برنامه  هسته  اي ايران، اين تهديدهاي را بيهوده گويي توصيف كرد و ادامه داد كه چنين تهديدهايي بر خلاف قوانين بين المللي است.
روحاني در باره فشار اروپايي ها بر ايران براي دست برداشتن از برنامه هسته اي گفت كه مذاكرات ايران با سه كشور اروپايي آلمان، انگليس و فرانسه شامل ارايه تضمين هايي مي شود كه فناوري ما اهدافش صلح آميز باشد.
دبير شوراي عالي امنيت ملي كشورمان خاطرنشان كرد: ايران هم چنين از كشورهاي اروپايي خواسته است تا به ايران تضمين هاي سياسي، امنيتي و اقتصادي و فن آوري صلح آميز هسته اي ارايه كنند.وي افزود كه ايران طرحي را براي اين موضوع در ماه مارس ارايه كرده و سه كشور اروپايي قول داده اند تا يك طرح جامع در ماه ژوئيه ارايه دهند.
روحاني ادامه داد: ايران به سه كشور اروپايي گفت كه چنين طرحي بايد شامل ماده اي باشد كه به ايران اجازه دهد به صورت بومي به توليد سوخت هسته اي بپردازد.
دبير شورايعالي امنيت ملي همچنين در ديدار با وزير كشور كويت گفت: ايران براي تقويت همكاري هاي امنيتي با كويت هيچ مانعي نداشته و آمادگي كامل دارد.
دبير شورايعالي امنيت ملي حضور نيروهاي خارجي را عاملي براي گسترش تهديدات دانسته و خواستار تامين امنيت منطقه توسط خود كشورهاي منطقه شد.
شيخ نواف الاحمد الجابر الصباح، معاون نخست وزير و وزير كشور كويت در ديدار با روحاني با اشاره به اهميت روابط كويت با ايران شرايط منطقه را شرايطي پيچيده و خاص تلقي و مسئله تروريسم و گسترش مواد مخدر را آفتي براي امنيت منطقه خواند و خواستار همكاري متقابل كشورهاي منطقه شد.روحاني در سفر خود به كويت همچنين سخنان ريچارد لوبارون، سفير آمريكا مبني بر اين كه تهران خطري براي منطقه است را رد كرد.
روزنامه الوطن، چاپ كويت با انتشار اين خبر افزود، حسن روحاني، دبير شوراي عالي امنيت ملي ايران بعد از رسيدن به كويت در يك مصاحبه خبري گفت: اين سخنان درست نيست و مغرضانه بيان شده اند و علت اين اتهامات اين بوده كه جهان اسلام نفرت شديد خود را نسبت به هتك حرمت قرآن توسط سربازان آمريكايي اعلام كرده است و اين سخنان به خاطر تغيير دادن توجهات دنيا از حقايقي است كه در جهان اسلام مي گذرد.
وي در بخش ديگري از اظهاراتش گفت: شايسته است جهان اسلام صاحب تكنولوژي مسالمت آميز هسته اي باشد و آنچه كه كشورهاي بزرگ و مخصوصا آمريكا را نگران مي كند دارا شدن تكنولوژي و فناوري پيشرفته  هسته اي توسط كشورهاي اسلامي است.
روحاني ادامه داد: ايران با هرگونه سلاح كشتار جمعي مخالف است و اين مساله با مباني ديني و اخلاقي كه به آنها ايمان داريم؛ در تعارض است.
روحاني ادامه داد: استراتژي امنيتي ايران با دارا شدن سلاح كشتار جمعي مخالف است؛ ولي كشورهاي منطقه حق دارند براي اهداف مسالمت آميز صاحب انرژي هسته اي و تكنولوژي هسته اي بشوند.وي در مورد تهديدات آمريكا نسبت به ايران گفت: تهديدات آمريكا نسبت به ايران جدي نيست؛ بلكه در حد حرف و سخن است.
روحاني درباره مذاكرات چندجانبه ايران و اروپا گفت: اين مذاكرات ضمانتهاي ملموسي دارد كه نشان مي دهد تكنولوژي هسته اي ايران مسالمت آميز است.
وي از كشورهاي اروپايي خواست تا در زمينه مسايل سياسي، اقتصادي و امنيتي و تكنولوژي مسالمت آميز هسته اي ضمانتهاي قوي به ايران بدهند و ادامه داد: ايران طرحي را در مارس گذشته به كشورهاي اروپايي داده بود و آنها هم قول دادند تا در ماه ژوئيه طرح كاملي ارايه دهند.
وي در زمينه اين طرح افزود: ايران كشورهاي اروپايي را آگاه ساخته است كه اين طرح بايد به ايران اجازه توليد سوخت هسته اي داخلي را داده باشد.
روحاني افزود: ايران مي خواهد سوخت هسته اي توليد كند و حتما مطالباتش را به طور كامل اجرا خواهد كرد.