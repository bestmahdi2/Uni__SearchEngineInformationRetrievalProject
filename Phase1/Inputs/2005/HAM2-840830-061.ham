از سوي مركز پژوهش هاي مجلس به منظور ساماندهي توليد و مصرف بنزين و ساير فرآورده هاي سوختي
طرح جامع ساماندهي حمل و نقل و مصرف سوخت به مجلس ارائه مي شود
گروه اقتصادي _ علي ابراهيمي: طرح جامع ساماندهي حمل و نقل و مصرف سوخت كشور در 27 ماده توسط مركز پژوهش هاي مجلس شوراي اسلامي تهيه شده و تا دو هفته آينده به مجلس ارائه مي گردد.
مدير دفتر مطالعات زيربنايي مركز پژوهش هاي مجلس شوراي اسلامي گفت: پيش نويس طرح مذكور براي اظهار نظر به 38 دستگاه ذي ربط ارسال شده و اين دستگاهها تا پنجم آذرماه سال جاري فرصت خواهند داشت تا ديدگاههاي خود را ارائه دهند.
محمدرضا محمدخاني با اشاره به روند نابسامان توليد، مصرف و عرضه بنزين در كشور افزود: هدف از تدوين و اجراي اين طرح مهار مصرف، كاهش واردات و اصلاح روند توليد بنزين و ساير فرآورده هاي سوختي كشور است.
براين اساس طرح جامع ساماندهي حمل و نقل و مصرف سوخت كشور كه اكنون مراحل نهايي تدوين در مركز پژوهش را طي مي كند يك هفته بعد از دريافت ديدگاههاي اصلاحي دستگاههاي ذي ربط به مجلس ارائه خواهد شد. مركز پژوهش ها معتقد است اگر دولت اين طرح را به صورت لايحه اي به مجلس ارائه كند تا بررسي و تصويب شود مطلوبتر خواهد بود اما اگر سرعت عمل بيشتري لازم باشد اين موضوع مي تواند به صورت طرحي توسط مجلس ارائه شده و دولت ديدگاههاي اصلاحي خود را به هنگام بررسي در كميسيون ها ارائه كند.
وي افزود: در مرحله اول اجراي طرح استفاده از كارت هوشمند به منظور تعيين آمار دقيق خودروها و تركيب تقسيم آن در كشور و همچنين مشخص كردن ميزان مصرف انواع خودروها مورد توجه قرار گرفته و بر اين مبنا مي توان براي از رده خارج كردن خودروهاي فرسوده و پر مصرف، يا گازسوز كردن خودروهاي پر مصرف سياستگذاري كرد. با انجام اين كار در يك سال اول اجراي طرح ميزان مصرف و توليد داخلي بنزين و گازوئيل مشخص شده و مي توان آمار دقيقي از قاچاق اين فرآورده ها به دست آورد. مدير دفتر مطالعات زيربنايي مركز پژوهش ها بهينه سازي 9 پالايشگاه كشور را از ديگر موارد اين طرح دانست و گفت: اكنون 9 پالايشگاه كشور به طور متوسط روزانه حدود 41 ميليون ليتر بنزين و افزودني توليد مي كنند. اين در شرايطي است كه متوسط مصرف روزانه بنزين طي 4 ماهه نخست سال جاري 65 ميليون و 200 هزار ليتر اعلام شده است. براين اساس در سال اول اجراي طرح بهينه سازي 4 پالايشگاه تهران، لاوان، اصفهان و اراك با حدود 4 ميليارد دلار اعتبار پيش بيني شده است. در حال حاضر متوسط بنزين استحصالي پالايشگاهها به صورت نفت كوره عرضه مي شود كه قيمت آن از نفت خام نيز كمتر است. در حالي كه الگوي بهينه جهاني توليد بنزين 42 درصد و متوسط آن 24 درصد از هر بشكه نفت خام مي باشد.
محمدخاني توجه به همه سياست هاي قيمتي و غيرقيمتي به منظور بهينه سازي توليد و مصرف سوخت كشور را از مشخصه هاي اين طرح دانسته و مي گويد: مركز پژوهش ها معتقد است مشكل بنزين يا هر نوع سوخت ديگر تنها با اعمال ابزارهاي قيمتي حل نخواهد شد. در شرايطي كه آمار دقيقي از ميزان واقعي مصرف بنزين در كشور وجود نداشته و آمارهاي قاچاق سوخت روزانه از 500 ليتر تا 20 ميليون ليتر متفاوت است، استفاده از ابزارهاي قيمتي مناسب نبوده بلكه ابتدا بايد با توسعه مترو و گسترش ناوگان حمل و نقل عمومي زمينه تردد آسان را براي شهروندان فراهم نمود و پس از ايجاد زمينه انتخاب براي مردم، قيمت بنزين را واقعي كرد.
وي تكميل خطوط 3 تا 9 متروي تهران را از ديگر موضوعات مورد توجه در اين طرح عنوان كرد و گفت: در ماده 17 طرح مقرر شده تا دولت اجراي خطوط 3 و 4 متروي تهران را حداكثر تا پايان سال 86 به پايان رساند گرچه اجراي اين طرح با احتساب هزينه هاي بالاسري و بهره فاينانس بيش از 2 هزار و 16 ميليون دلار هزينه در بر خواهد داشت اما با راه اندازي، هر كدام از اين خطوط قادر به جابجايي روزانه يك ميليون و 600 هزار مسافر است. همچنين تكميل همه خطوط متروي تهران نيازمند حدود 12 ميليارد دلار هزينه مي باشد. در اين طرح راه اندازي و تكميل مترو در شهرهاي بزرگ كشور مورد توجه قرار گرفته است.
مدير دفتر مطالعات زيربنايي مركز پژوهش ها اجراي اين طرح را انقلابي در حمل و نقل و مصرف سوخت كشور دانست و گفت: با افزايش توليد بنزين در 4 پالايشگاه كشور با احتساب قيمت 650 دلاري بنزين حدود 6/4 ميليارد دلار درآمد حاصل خواهد شد و با ايجاد يك پالايشگاه ميعانات گازي 96 درصد خوراك آن به بنزين، گازوئيل و مواد سوختي با ارزش افزوده بالا تبديل مي گردد. گرچه اجراي اين طرح طي چند سال نيازمند بيش از 25 ميليارد دلار اعتبار است اما در صورت تأمين به موقع اعتبار و اعمال مديريتي قوي و منسجم تا اواسط سال 87 نتايج مثبت اجراي طرح مشخص خواهد شد و اجراي كامل آن تا پايان سال 92 به طول مي انجامد.
وي تأمين اعتبار اجراي طرح را به صورت وام از حساب ذخيره ارزي و استفاده از فاينانس خارجي عنوان كرد و گفت: معتقديم دريافت وام از حساب ذخيره ارزي نسبت به استفاده از فاينانس خارجي مطلوبتر است چرا كه استفاده از فاينانس علاوه بر اينكه زمانبر بوده شرايط سياسي را نيز به همراه دارد گرچه براي استفاده از فاينانس خارجي نيز منعي وجود ندارد.
همچنين اجراي اين طرح نيازمند زمان بوده و درآمد حاصل از آن بسيار چشمگير خواهد بود به نحوي كه با بهينه سازي 4 پالايشگاه پيش بيني شده در طرح مذكور مي توان هزينه بهينه سازي ساير پالايشگاهها را تأمين كرد تا نيازي به دريافت وام بيشتر از حساب ذخيره ارزي نباشد.
عكس:محمد كربلايي احمد