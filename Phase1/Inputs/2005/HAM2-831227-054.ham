عامل انساني مهم ترين عنصر دركاهش حوادث جاده اي
گروه اجتماعي - عباس اسدي: نوروز سال گذشته به استناد آمار و ارقام موجود يك هزار و 449 نفر در حوادث جاده اي جان باختند كه اگر نيمه نخست فروردين هر سال را جزو روزهاي تعطيل نوروزي به شمار آوريم، هر روز 96 نفر، هر ساعت چهار نفر و هر 15 دقيقه يك نفر به علت حوادث جاده اي از ادامه زندگي در سالي كه گذشت بازماندند.
اين همه در حالي اتفاق افتاد كه فرماندهي نيروي انتظامي در هفته بزرگداشت اين نيرو در مهر ماه سال جاري اعلام كرد، شمار جان باختگان ناشي از حوادث جاده اي از مرداد سال جاري به نسبت مشابه سال قبل رشد منفي كرده است.
واقعيت اين است كه براساس آمار متناقض معاون وزير بهداشت، معاون وزير راه و مسئولان ناجا هر روز بين 60 تا 110 نفر در جاده هاي كشور قرباني مي شوند. رشد منفي شمار قربانيان حوادث جاده اي در شرايطي كه متهم نخست اين حوادث رانندگان شناخته شده اند تا وسايل نقليه و جاده، بيانگر ضرورت شكل گيري يك اراده جمعي و فردي براي كاهش تصادفات و به  تبع آن كاهش قربانيان حوادث جاده اي است.
بي ترديد كمبود مراكز خدماتي، عدم پيش بيني و برنامه ريزي براي اقامت مسافران نوروزي، كاهش امكانات و خدمات جاده اي و عدم هماهنگي ميان نهادهاي خدمات رساني اگر چه از تلخي هاي گريزناپذير و تكراري سفرهاي نوروزي است اما اين همه در گذر زمان رنگ مي بازند و ديد و بازديدها، ديدن مكان هاي تفريحي، توريستي، باستاني، طبيعت زيباي چهار فصل ايران و رهايي موقتي از ترافيك و آلودگي پايتخت همه مشكلات و نارسايي هاي پيش گفته را به كناري مي نهد و شيريني هاي سفر را صدچندان مي سازد. اما آنچه براي هميشه در ذهن و فكر مسافران لانه مي كند و سفر خاطره انگيز آنها را غم انگيز مي  سازد، تصادفات و سوانح جاده اي  است كه اگر هم خداي نكرده با مرگ عزيزي همراه شود، شادكامي و سرور روزهاي تعطيل در فصل بهار را به ناكامي، تلخي و خستگي تبديل خواهد كرد.آخر اين كه هر يك از ما در يك قرارداد و معاهده نگفته و ننوشته ميان خود مأموران و مسئولان خدمات رساني جاده اي فرجامي را براي سفرهاي نوروزي رقم زنيم كه دعا و آرزوي بدرقه كنندگان با عبارت «سفر خوش» جنبه اجرايي، عيني و كاركردي براي هر كدام از ما داشته باشد.