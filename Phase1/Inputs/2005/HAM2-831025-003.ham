هفت از هفت
جواد قادري
1
روزي كه اين مطلب نوشته مي شود تنها 18 روز به آغاز بيست و سومين جشنواره بين المللي فيلم فجر باقي مانده است. در چنين شرايطي تنها فيلم هاي بخش مسابقه مستند به همراه داورانشان مشخص شده اند و نام هيچ فيلم بخش ديگري اعلام نشده است.
با اين كه گفته مي شد از 20 دي ماه به بعد(كه باز هم موعد ديرهنگامي است)اطلاعات مربوط به فيلم ها، داوران و... اعلام خواهد شد ولي هيچ خبري نيست كه نيست. باز هم بايد از ضرب المثلي قديمي ياد كرد كه مي گويد: سال به سال دريغ از پارسال.
2
استوديوها و لابراتوارها شلوغ ترين روزهاي كاري خود را سپري مي كنند. همه در تلاش هستند تا فيلمشان(هرچند بي موقع)براي نمايش در جشنواره آماده شود. عجله اي كه باعث مي شود تا بسياري از فيلم ها پس از نمايش در جشنواره به صداگذاري، ساخت موسيقي و حتي تدوين مجدد روي بياورند.
جشنواره فجر است ديگر!
3
گويا جشنواره بيست و سوم رنگ فيلم كيميايي را نخواهد ديد و «حكم» در اين جشنواره صادر نخواهد شد. جعفر پناهي هنوز تدوين اين فيلم را آغاز نكرده و فيلمبرداري همچنان ادامه دارد. حتي گفته مي شود كيميايي قصد فيلمبرداري مجدد برخي صحنه هاي گرفته شده در شمال را دارد. هرچند كه كيميايي هميشه به حضور در جشنواره فجر علاقه داشته است، اما اين بار فيلمش رنگ جشنواره را نخواهد ديد. شايد هم مثل فيلم «مرسدس» كه در روز آخر جشنواره هفدهم به نمايش درآمد، اين فيلم نيز در روزهاي آخر جشنواره نمايش داده شود. حتي اگر فيلم براي نمايش در جشنواره نيز آماده نشود، به نظر نمي رسد كيميايي تا جشنواره آينده صبر كند و حكم طي ماههاي آينده اكران خواهد شد.
4
امسال برخلاف ساليان گذشته اسامي فيلم هاي متقاضي شركت در جشنواره فجر اعلام نشده اند. گفته مي شود دليل اين امر مراعات حال فيلمسازاني است كه آثارشان در هيچ بخشي پذيرفته نمي شود و فيلمشان امكان نمايش در جشنواره را نمي يابد، رودربايستي مسئولان جشنواره با فيلمسازان كمي جاي تعجب دارد. به هرحال يا اثر به لحاظ كيفي كف حضور در جشنواره را دارد و يا از كف پايين تر است. در شرايطي كه بسياري بايدها و نبايدها، درست يا نادرست بدون هيچ گونه رودربايستي به فيلمسازان تحميل مي شود اينگونه ملاحظه ها چندان جالب به نظر نمي رسد.
5
يكي ديگر از آثاري كه حتماً در جشنواره
بيست و سوم حضور نخواهد داشت، «ته دنيا» افخمي است. افخمي كه اين روزها در حال ساخت «فرزند صبح» است، تدوين ته دنيا را نيز به همراه دستيارش انجام مي دهد. اما با توجه به سابقه اي كه افخمي دارد به نظر نمي رسد به اين زودي ها فيلم به سرانجامي برسد.
حتي گفته مي شود افخمي مي خواهد در كن 2005 نيز حضور يابد و بخشي از صحنه هاي فيلمش را آن جا و در آن زمان فيلمبرداري كند.
6
با اين كه زمان زيادي به آغاز جشنواره باقي نمانده، اما هنوز هم تعدادي از فيلمسازان كه فيلمشان همچنان در مرحله فيلمبرداري است، اميدوارند تا اثر موردنظر به جشنواره برسد. با اين  كه چنين اتفاقاتي در همه دوره هاي جشنواره افتاده است، اما امسال اين وضعيت بيشتر به چشم مي آيد. گفته مي شود دليل اصلي اين مسئله و تاكيد اين دسته از فيلمسازان به رساندن فيلمشان به جشنواره به دليل دريافت به موقع وام از بنياد فارابي است. چون آثاري كه قصد آماده شدن به منظور نمايش در جشنواره را دارند از اولويت براي دريافت وام برخوردار خواهند شد و كمك مالي موردنظر به موقع انجام مي گيرد. اين هم يكي ديگر از خاصيت هاي جشنواره فجر!
7
در حالي كه همه كم و بيش در تب و تاب جشنواره فيلم  فجر قرار گرفته اند، اكران عادي سينماها نيز به كار خود ادامه مي دهد. فروش دوئل به شدت افت كرده و به نظر مي رسد تا آغاز جشنواره روي پرده باقي بماند. اما خوابگاه دختران با اين كه سينماي اصلي گروه اش را از دست داده، توانسته مرز 350 ميليون تومان را پشت سر بگذارد و در فكر ارقام بالاتري باشد.