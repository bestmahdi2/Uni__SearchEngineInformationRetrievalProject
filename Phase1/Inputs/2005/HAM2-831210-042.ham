كربن در صدر جدول تقاضا
گروه بورس: ديروز شركت هاي كارگزاري بورس اوراق بهادار شاهد بيشترين حجم تقاضا براي سهام كربن ايران بودند.
به گزارش خبرنگار ما، طي روز گذشته 357 نفر براي خريد يك ميليون و 982 هزار و 761 سهم اين شركت در كل به ارزش 1/9 ميليارد ريال برگه دستور خريد پركردند.بنا بر اين گزارش، ديروز رديف دوم جدول تقاضا به سرمايه گذاري ملت اختصاص يافت به طوري كه 651 فعال بازار براي تعداد 5 ميليون و 757 هزار و 229 سهم اين شركت دستور خريد صادر كردند. ارزش تقاضاهاي موجود بر روي سهام سرمايه گذاري ملت ديروز در مجموع 9 ميليارد ريال برآورد شد.
در اين روز كاري 180 نفر با مراجعه به كارگزاري ها متقاضي سهام توسعه معادن روي شدند. بر اين اساس ديروز براي يك ميليون و 452 هزار و 988 سهم اين شركت به ارزش 1/7 ميليارد ريال دستور خريد صادر شد.براساس اين گزارش روز گذشته پس از شركت هاي يادشده كالسيمين، آزمايش،  سرمايه گذاري توسعه صنعتي، ايران خودرو ديزل و كابل هاي مخابراتي شهيد قندي در جدول تقاضا حضور داشتند.
اين گزارش حاكي است: ديروز در كفه عرضه، بانك پارسيان باز هم مقام نخست را از آن خود كرد.طي اين روز 923 سهامدار اين بانك براي فروش 10 ميليون و 919 هزار و 419 سهم بانك پارسيان به ارزش كل 8/61 ميليارد ريال انتظار كشيدند.
همچنين 436 سهامدار تايدواتر ديروز تعداد يك ميليون و 210 هزار و 200 سهم در اختيار خود از اين شركت را در بازار عرضه كردند. ارزش سهام عرضه شده از سوي اين افراد روز گذشته در مجموع 4/23 ميليارد ريال برآورد شد.