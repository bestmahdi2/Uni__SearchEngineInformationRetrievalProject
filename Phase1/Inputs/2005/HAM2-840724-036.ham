دكه
شماره جديد فيلم نگار(37)
ماهنامه فيلم نگار در شماره جديدش به بررسي فيلم نوك برج جديدترين ساخته كيومرث پوراحمد پرداخته؛ البته اين بررسي بيشتر حول فيلمنامه نوك برج است كه روش اصلي فيلم نگار محسوب مي شود. اولين مطلب به قلم مهرزاد دانش، نگاهي به پلات فيلمنامه دارد و با عنوان تداخل هاي نامنسجم از همان ابتدا انتقادش را آغاز كرده است. دومين مطلب نگاهي دارد به شوخي هاي فيلمنامه نوك برج كه حسام الدين مقامي كيا آن را نوشته و مطلب آخر گفت وگو با سروش صحت است، به عنوان فيلمنامه نويس فيلم. نوك برج اولين فيلمنامه سروش صحت براي سينماست.او پيش از اين براي تلويزيون، سريال و فيلم نوشته بود، اما براي سينما نه.
فيلم نگار اين شماره طبيعتا بخشي را هم به جشنواره كودك و نوجوان اصفهان و فيلم هاي آن اختصاص داده و چند گزارش و يادداشت در اين مورد دارد. كودك و نوجوان مجموعا با 12مطلب مفصل ترين بخش اين شماره فيلم نگار را در اختيار دارد.
دو فيلمنامه كامل را هم مي توانيد در اين مجله بخوانيد؛ پشت پرده مه كه هم اكنون روي پرده سينماهاست و البته بحث اكرانش سروصداي فراواني به پا كرده و فيلمنامه فرانكنشتاين جوان. پشت پرده مه جديدترين ساخته پرويز شيخ طادي دو مطلب ديگر هم در فيلم نگار دارد، اما فرانكنشتاين جوان صفحات بيشتري را به خود اختصاص داده است. جدا از متن كامل فيلمنامه، 6مطلب ديگر نيز در اين باره وجود داردكه دو تا از اين مطالب، گفت و گو با نويسندگان فيلمنامه اين فيلم است؛ مل بروكس و جين وايلدر. به جز آنچه گفته شد مطالب متعدد و متنوع ديگري هم در160صفحه مجله فيلم نگار ديده مي شود.
خب حتما تا همين جا اگر با فيلم نگار از قبل آسيايي نداشته ايد، فهميده ايد كه اين نشريه اختصاصا درباره فيلمنامه نويسي است. در ضمن براي خريد فيلم نگار حتما 50توماني همراه داشته باشيد چون قيمت آن950 تومان است؛ آدم به ياد اجناس 999 توماني مي افتد.