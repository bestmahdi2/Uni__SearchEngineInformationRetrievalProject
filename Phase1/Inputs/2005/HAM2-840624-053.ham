سهام سودآور و پرطرفدار بورس در يك هفته گذشته
گروه بورس: تازه ترين آمار استخراج شده نشان مي دهد: در يك هفته گذشته بالاترين سود از محل رشد قيمت سهام نصيب سهامداران شركت صنعتي سپاهان شده است.
به گزارش خبرنگار ما، در اين دوره ارزش سهام شركت ياد شده در حالي 20 درصد بالا رفته كه فقط يك نفر خريدار سهام آن بوده است.
ارزش سهام مخابراتي راه دور هم با صدور دستور خريد به وسيله 22 نفر 15 درصد افزايش يافت.
معادن بافق سومين سهام پر سود در يك هفته گذشته به حساب مي آيد. قيمت سهام اين شركت 10 درصد رشد نشان مي دهد.
بر اساس اين گزارش شركت هاي ليزينگ غدير، بانك پارسيان و ايران خودرو طي يك هفته اخير بيشترين توجه بازار را به خود جلب كرده اند؛ به طوري كه دو هزار نفر در صف خريد ليزينگ غدير ايستاده اند. اين شركت در اوايل شهريورماه به تالار مبادلات سهام پيوست. ارزش كل مبادلات صورت گرفته بر سهام ليزينگ غدير در يك هفته گذشته معادل 50 ميليارد ريال برآورد شده است.
بانك پارسيان دومين سهم پرطرفدار بورس در اين هفته به شمار مي آمد به طوري كه يك هزار و 200 نفر با پرداخت 18 ميليارد ريال مالك 3/7 ميليون سهم بانك پارسيان شدند.
676 نفر هم با مراجعه به شركت هاي كارگزاري در صف خريد سهام ايران خودرو ايستادند.
در اين مدت 2/2 ميليون سهم ايران خودرو در بازار داد و ستد شد.
آمار موجود حاكي است:
در اين مدت بازارگردانان روزهاي پركاري را پشت سر گذاشته اند به طوري كه 4/6 ميليون سهم سرمايه گذاري غدير و 12 ميليون سهم آتيه دماوند در يك هفته اخير مورد داد و ستد قرار گرفته است.
طي يك هفته گذشته در مجموع 183 ميليون سهم از سهام پذيرفته شده در بورس تهران به ارزش 720 ميليارد ريال داد و ستد شده، اين تعداد سهام را 15 هزار نفر در تالارهاي مبادلات بورس مورد معامله قرار داده اند.