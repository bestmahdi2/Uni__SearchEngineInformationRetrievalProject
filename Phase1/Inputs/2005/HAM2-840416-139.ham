ايستگاه مترو باقرشهر و پايانه بزرگ قطارهاي مترو به بهره برداري رسيد
گروه شهري: ايستگاه متروي باقرشهر و بزرگترين پايانه تعميراتي قطارهاي مترو در خاورميانه، واقع در فتح آباد تهران به طور همزمان گشايش يافت.
به گزارش خبرنگار ما، با افتتاح ايستگاه باقرشهر كه در ادامه خط يك مترو، حدفاصل ايستگاه هاي شهرري و حرم مطهر امام(ره)قرار گرفته است جمعيتي بالغ بر 200 هزار نفر شامل شهروندان ساكن در باقرشهر، فتح آباد، شهر سنگ و كارگران و كارمندان مراكز صنعتي بويژه كاركنان پالايشگاه نفت از تسهيلات مترو برخوردار مي شوند.
مهندس هاشمي مديرعامل متروي تهران در مراسم گشايش اين ايستگاه گفت: براي ساخت و راه اندازي اين ايستگاه بيش از 35 ميليارد ريال اعتبارات ريالي و حدود 5 ميليون دلار اعتبارات ارزي هزينه شده است.
هاشمي با اشاره به رضايت مردم از مترو و جلوگيري از اتلاف وقت و صرفه جويي در سوخت افزود: در طول 7 سال گذشته، 800 ميليون سفر با مترو انجام شده كه اين سفرها نزديك به 600 ميليون ليتر صرفه جويي در سوخت را سبب شده است.
مديرعامل مترو با تقدير از حمايت هاي دولت، شورا و شهرداري از پروژه هاي مترو گفت: مجوز ساخت و احداث خطوط 6 و 7 مترو از سوي شوراي شهر صادر شده و قرارداد احداث خطهاي 3 و 4 منعقد شده است كه متأسفانه فاينانس آن به دليل بوروكراسي بانك و سيستم هاي داخل كشور با مشكلاتي مواجه گرديده است كه به محض رفع آن، عمليات اجرايي اين خطوط آغاز خواهد شد.
خبرنگار ما به نقل از هاشمي مي نويسد: عمليات اجرايي مسير ميرداماد تجريش در 10 جبهه آغاز شده و عمليات احداث سه ايستگاه آن به پيمانكاران سپرده شده است. افزون بر اين، عمليات اجرايي مسير خط 4 در شرق تهران با استفاده از دستگاه تونل كن اتوماتيك آغاز شده است.
هاشمي با اشاره به افتتاح ايستگاه بهارستان _ دردشت تا پايان امسال خاطرنشان ساخت: با افتتاح اين مسير كه طول 10 كيلومتر است تعداد ايستگاه هاي تهران به 45 و طول خطوط مترو به 90 كيلومتر افزايش مي يابد.