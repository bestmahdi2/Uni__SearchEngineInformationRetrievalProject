يافته هاي جديد درباره تكامل انسان
ايسنا: دانشمندان به يك بحران عمده آب و هوايي پي برده اند كه ده ها هزار سال قبل در آفريقا روي داد و به گفته آن ها احتمالا تاريخ تكامل انسان را به مسير تازه اي انداخت. محققان در نشست انجمن ژئوفيزيك آمريكا در سانفرانسيسكو گفتند كه قاره آفريقا در آن زمان گرفتار خشكسالي عظيمي شد كه هزاران سال ادامه داشت. اين يافته حاصل شواهدي است كه از رسوبات حفر شده در بستر درياچه مالاوي و تانگانيكا در شرق آفريقا و درياچه بوسومتوي در غنا به دست آمده است. اين شواهد وجود بحراني اقليمي در حدود 70 هزار سال قبل زماني كه بوسومتوي كاملا خشك شد را آشكار مي كند. درياچه مالاوي كه هم اكنون دريايي محصور در خشكي به طول500 كيلومتر است در آن زمان به آبگيري به طول حداكثر 10 كيلومتر تقليل پيدا كرد. تنها يك خشكسالي طولاني در سراسر قاره مي توانسته چنين تأثيري بر جاي بگذارد. نكته جالب توجه درباره وقوع اين حادثه اين است كه از لحاظ زماني به نظريه حوا درباره تكامل انسان گره مي خورد. براساس اين نظريه جد همه انسان هاي امروزي به گروهي شامل تقريبا 10 هزارنفر كه در آن زمان در شرق آفريقا زندگي مي كردند مي رسد. بلافاصله پس از پايان آن بحران، جمعيت هاي انساني به سرعت گسترش يافت و بسياري از اجداد انسان ها به تدريج خروج از آفريقا به خاورميانه و وراي آن به آسيا و اروپا را آغاز كردند. دانشمندان بيش از پيش قانع شده اند كه وقايع فاجعه بار در عمق تاريخ همواره مسير تكامل انسان را به جهات تازه اي انداخته است. اين ايده كنجكاوي دانشمندان را برانگيخته كه ممكن است ما وجود خود را مديون گروه كوچكي از بازماندگان بحراني با ابعاد عظيم باشيم.