بشار اسد:
حماس و جهاد اسلامي به مقاومت ادامه دهند
ايسنا: به گفته منابع اطلاعاتي تشكيلات خودگردان، بشار اسد از فرماندهان جنبش هاي حماس و جهاد اسلامي در دمشق خواست به مقاومت ادامه دهند.
به گزارش روزنامه اورشليم پست، بر اساس اين گزارش، بشار اسد رئيس جمهور سوريه، دو هفته پيش با فرماندهان جهاد اسلامي و حماس ديدار و به آنها گفت، از زماني كه جامعه بين المللي براي وي ايجاد مزاحمت كرده است، وي در نظر دارد بيشتر توجهش را به فلسطينيان معطوف كند.به نظر مي رسد اظهارات اسد در ديدار با جهاد اسلامي و حماس، دليل نشست اضطراري ميان وي و حسني مبارك رئيس جمهور مصر در اوايل هفته جاري بود.
دستگيري چند كارمند
يك شركت تلفن همراه در بيروت
در ارتباط با ترور حريري
ايسنا: چند تن از كارمندان يك شركت تلفن همراه در بيروت به منظور بازجويي در ارتباط با ترور رفيق حريري دستگير شدند.
به گزارش خبرگزاري فرانسه، نيروهاي امنيتي شش مرد و دو زن را از دفاتر شركت مخابراتي mtc در بيروت دستگير كردند.
بر اساس بيانيه نيروي امنيت داخلي لبنان، به دستور سيد ميرزا، دادستان عمومي لبنان به اين دفاتر حمله شد.
چهار تن نيز به اين دليل كه خطوط تلفن همراهشان را كه تنها در زمان ترور حريري مورد استفاده قرار گرفته بود، فروخته بودند، در 30 شهريور دستگير شدند.
كميسيون تحقيق سازمان ملل در خصوص ترور رفيق حريري، نخست وزير سابق لبنان نام اين افراد را به ميرزا داده بود.
يك منبع قضايي اعلام كرد، ميرزا حكم دستگيري اين چهار تن را به اتهام امتناع از ارائه اطلاعات در خصوص اين حادثه صادر كرد.