11 هزار ميليارد ريال دادوستد تابستاني در بورس تهران
گروه بورس: تازه ترين آمار ارائه شده نشان مي دهد از ابتداي تابستان امسال تاكنون بيشترين تعداد متقاضيان براي خريد سهام سه شركت معادن روي، سرمايه گذاري پتروشيمي و ايران خودرو صف كشيده اند.
به گزارش خبرنگار ما، فعالان بورس تهران امسال تابستان را در شرايطي متفاوت پشت سر گذاشتند، از يكسو با توجه به اوج گرفتن برگزاري مجامع عمومي شركت ها در تير ماه،بازار سهام شركت هايي كه سود نقدي بالايي تقسيم مي كنند پر رونق بود و از سوي ديگر ركود به وجود آمده در پي تحولات سياسي در عرصه داخلي و بين المللي و همچنين توقف نمادها پس از برگزاري مجامع، شاخص ها را منفي كرده بود.
اين گزارش حاكي است: در چنين شرايطي بيشترين تعداد متقاضيان سرمايه گذاري دستورهاي خريد خود را براي سهام معادن روي صادر كردند. در اين مدت 7 هزار و 371 نفر 31 ميليون سهم شركت يادشده را با پرداخت 145 ميليارد ريال مالك شدند.سرمايه گذاري پتروشيمي هم با جذب 6 هزار و 325 خريدار از ابتداي تابستان امسال تاكنون در رتبه دوم بورس تهران جاي گرفت.
ايران خودرو سومين سهام پرطرفدار بورس در فصل جاري به حساب مي آمد در اين مدت 5 هزار و 600 نفر متقاضي خريد 43 ميليون سهم اين شركت بودند.ارزش مبادلات صورت گرفته بر سهام ايران خودرو طي دوره ياد شده به مرز 200 ميليارد ريال رسيد.
در 70 روز سپري شده از تابستان امسال در مجموع 150 هزار نفر حدود 3 ميليارد برگه سهام را در بورس تهران خريده اند. ارزش كل دادوستدهاي صورت گرفته در اين دوره برابر 11 هزار ميليارد ريال تخمين زده مي شود.