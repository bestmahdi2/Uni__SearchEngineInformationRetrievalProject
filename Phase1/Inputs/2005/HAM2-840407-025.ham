امروز
مروري بر يك واقعه تكراري
سيد مهدي نبي يانجشنواره و مسابقه بويژه در بخش هنري همواره حرف و حديث هايي را به دنبال دارد. اينكه هيات داوران چگونه دست به انتخاب مي زنند و با چه ملاحظات و معيارهايي فيلم هاي ارسالي را حائز حضور در بخش مسابقه و نمايش مي دانند، ابتدايي ترين پرسش ها در اين زمينه است. چنين پرسشي درباره جشنواره فيلم سبز كه امسال چهارمين دوره آن برگزار مي شود نيز وجود دارد. مروري بر فهرست اسامي فيلم هاي منتخب بخش مسابقه اين جشنواره كه هر دو سال يكبار برگزار مي شود، سئوالاتي را به ذهن هر ناظر بي طرفي متبادر مي كند. گرچه در اين شرايط مي توان از يك پرسش اساسي كه چرا بر اساس يك قاعده نانوشته برگزاري جشنواره فيلم سبز در هر چهار دوره به عهده يك شخص نهاده شده، صرفنظر كرد.
در ميان آثاري كه امسال در ميدان رقابت جشنواره سبز حضور يافته اند مي توان اسامي قابل اعتنايي را مشاهده كرد. كارگردانان صاحبنامي چون كيومرث درم بخش، فرهاد مهرانفر، محمد علي اينانلو، خسرو معصومي و ابراهيم فروزش از آن جمله اند كه فيلم هاي شماري از آنان چندان ارتباطي به حوزه محيط زيست ندارد، گرچه در جايگاه خود آثاري قابل توجه و در خور اعتنا محسوب مي شوند...
در ميان 33 اثر راه يافته به بخش مسابقه، 18 فيلم از ايران انتخاب شده است. جالب آنكه در اين ميان از يك كارگردان ايراني 4 فيلم در عرصه رقابتي مورد قبول هيات داوران قرار گرفته است. سه فيلم اين كارگردان به موضوع زباله پرداخته و يك فيلم نيز درباره آلودگي صوتي است. اين در حالي است كه مجموعه آثار بخش نمايش و مسابقه اين كارگردان، در مجموع 9 فيلم را شامل مي شود. از سوي ديگر 4 اثر از يك كارگردان از كشور تركيه فقط در بخش نمايش شركت دارد و كثرت فيلم هاي او باعث نشده كه داوران حداقل يكي از فيلم هاي او را راهي بخش مسابقه كنند.
گرچه طبق اعلام نظر دبيرخانه جشنواره قرار بود كه 50 اثر به بخش مسابقه راه يابد، اما اين رقم به 33 اثر – كه در نسخه اينترنتي نام هاي تكراري هم مشاهده مي شود – كاهش يافته است. البته مي توان اين حق را براي هيات داوران قائل شد كه بنا به تشخيص كارشناسي شان در دو حوزه فيلمسازي و محيط زيست، شمار آثاري كه قرار است به بخش مسابقه راه يابد را كمتر از اعلان قبلي معرفي كنند. به عبارت ساده تر اين گروه مي توانند بنا به نظر كارشناسي، آثار حائز شرايط مسابقه را كمتر از شمار پيش گفته تشخيص دهند.
كشورهاي اتريش، ليتواني، ايتاليا، فرانسه، صربستان، استراليا، ايرلند، كانادا، سوئد، تركيه و آمريكا هر يك با يك اثر و كشور هلند با سه فيلم در اين جشنواره حضور يافته اند. گرچه از نوع چيدمان و انتخاب آثار مي توان پيش بيني كرد جوايز اصلي چگونه توزيع مي شود، اما مي توان نفس برگزاري جشنواره را براي آموزش محيط زيست و ايجاد فرهنگ زيست محيطي به فال نيك گرفت و براي چنين تلاشي به احترام، كلاه از سر برداشت.
طبيعت گردي در جنگل
حفظ تنوع زيستي، نگهداشت توان توليدي جنگل(استمرار توليد)، نگهداشت سلامت اكوسيستم هاي جنگلي، حفظ كيفيت منابع آب و خاك، نگهداشت مشاركت نقش جنگل در چرخه جهاني كربن و لحاظ كردن نقش چند منظوره و بلندمدت اقتصادي- اجتماعي جنگل ها در تهيه طرح هاي جنگلداري اجباري شد.
به گزارش خبرگزاري دانشجويان ايران(ايسنا)، بر اين اساس همچنين توان اكولوژيك هر محدوده جنگلي از نظر استحصال چوب، در قالب امكان برداشت سالانه در طرح هاي جنگلداري بايد پيش بيني شده و مبنا قرار گيرد.
همچنين وزارت جهاد كشاورزي موظف شد شوراي راهبري ساماندهي بهره برداري از جنگل هاي كشور را براساس تعديل اكولوژيك، مركب از 5 نفر به رياست رئيس سازمان جنگل ها، مراتع و آبخيزداري كشور وعضويت نمايندگان سازمان مديريت و برنامه ريزي كشور، سازمان حفاظت محيط زيست كشور و 2 نفر صاحبنظر در امور جنگل با هدف بررسي و تصويب مناطقي كه توسط اعضاي شورا به عنوان مناطق ممنوعه بهره برداري از جنگل(دائم يا موقت)پيشنهاد مي شود، بررسي خسارات وارد شده به مجريان طرح هاي جنگلداري در حال اجرا كه در اثر اعمال راهكارهاي ساماندهي بهره برداري از جنگل براساس تعديل اكولوژيك، دچار ضرر و زيان مي شوند و نظارت بر اجراي اين آيين نامه و تهيه گزارش 6ماهه از روند تحقق اهداف آن تشكيل دهد.
نتايج بررسي اين شورا در مورد خسارات وارد شده به مجريان طرح هاي جنگلداري نيز براساس ماده 10 برنامه جامع صيانت ازجنگل هاي شمال كشور، به سازمان مديريت و برنامه ريزي كشور منعكس مي شود.
هيات دولت همچنين سازمان جنگل ها، مراتع و آبخيزداري كشور را موظف كرد در تهيه و تصويب طرح هاي جنگلداري به گونه اي عمل كند كه كسري برداشت پيش بيني شده درطول مدت اجراي طرح، بيشتر از 10 درصد نباشد.
از سوي ديگر مجرياني كه طرح هاي جنگلداري آنها با اعمال راهكارهاي ساماندهي بهره برداري از جنگل براساس تعديل اكولوژيك مورد تجديدنظر قرار گرفته و به تصويب سازمان جنگل ها، مراتع و آبخيزداري كشور مي رسد، مشمول استفاده از جبران خسارات اين آيين نامه نخواهند بود.
سازمان جنگل ها، مراتع و آبخيزداري كشور موظف شد حداكثر تا پايان سال دوم برنامه چهارم توسعه، نسبت به ارائه نقشه هاي 1:25000 محدوده مناطق جنگلي كه ممنوعيت برداشت چوب(دائم يا موقت)از آنها توسط شوراي راهبري مصوب شده اقدام و راهكارهاي مناسب را براي حفاظت اين مناطق اعمال كند.