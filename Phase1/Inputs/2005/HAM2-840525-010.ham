ايدز تهديدي براي امنيت اجتماعي
آخرين آمار وزارت بهداشت، درمان و آموزش پزشكي، حاكي از آن است كه تعداد موارد آلودگي به hiv(ايدز)در ايران تا نيمه تيرماه امسال از 7هزار و 108 مورد در سال گذشته به 11هزار و221نفر رسيده است.
براساس گزارش وزارت بهداشت، 95 درصد مبتلايان به ايدز را مردان و 5درصد باقي مانده را زنان تشكيل مي دهند.
در همين حال و به رغم افزايش تلاش هاي جهاني براي مبارزه با بيماري ايدز، اين ويروس همچنان در كشورهاي در حال توسعه رو به گسترش است. سرمايه گذاري جهاني براي مقابله با اين بيماري از 300 ميليون دلار در سال 1996 به 5 ميليارد دلار افزايش پيدا كرده، اما به گفته كارشناسان
un aids اين مقدار هنوز كافي نيست. آنان عنوان كرده اند كه بودجه اي كمتر از دست كم 12ميليارد دلار براي مقابله با ايدز در كشورهاي توسعه نيافته نياز دارند و پيش بيني مي شود كه 20ميليارد دلار براي جلوگيري و درمان اين بيماري تا سال 2007 مورد نياز خواهد بود.
كارشناسان بهداشت جهاني متقاعد شده اند كه اپيدمي ايدز در حال گسترش است و براساس آمارهاي به دست آمده ضعف سيستم جلوگيري، علت اصلي گسترش اين ويروس مرگبار شناخته شده است.
به گفته ميترا معتمدي، رئيس اداره ايدز وزارت بهداشت، هم اكنون 523 نفر از مبتلايان به ويروس ايدز در مرحله بيماري هستند و تحت درمان قرار دارند و بقيه مبتلايان شناخته شده ويروس ايدز هنوز به مرحله بيماري نرسيده اند. رئيس اداره ايدز وزارت بهداشت ادامه داد: هنوز محاسبات علمي لازم براي تعيين مبتلايان واقعي ويروس ايدز در كشور انجام نشده و اين كار توسط تعدادي از اپيدميولوژيست هاي كشور و با استفاده از نرم افزارهاي سازمان جهاني بهداشت انجام مي شود، محاسبات اوليه نشان مي دهد حدود44هزارنفر در ايران به ويروس hiv گرفتار باشند كه فقط يك سوم آنها شناخته شده اند. معتمدي اضافه كرد: تحليل آمارهاي به دست آمده نشان مي دهد كه افزايش مراكز ديده وري و غربالگري ايدز در كشور به شناسايي بهتر و دقيق تر موارد ابتلا كمك كرده است و اگرچه ابتلا به ويروس ايدز در كشور رشد فزاينده خود را ادامه مي دهد، اما شناخت موارد ابتلا نيز در كشور رشد داشته است.
اين مقام مسئول گفت: تلاش ما در وزارت بهداشت اين است كه با افزايش مراكز مراقبت و ديده وري، هرچه بيشتر افراد مبتلا به ويروس ايدز را شناسايي كرده و سطح پوشش خدمات درماني به آنان را هرچه بيشتر گسترش دهيم تا ضمن اقدام سريع تر براي درمان آنها از گسترش و انتقال بيماري به افراد سالم هرچه بيشتر جلوگيري شود.
معتمدي گفت كه آمار به دست آمده اگرچه ميزان رشد مبتلايان به ايدز را هم از طريق اعتياد تزريقي و هم رابطه جنسي نشان مي دهد، اما باتوجه به پنهان بودن موارد ابتلا از طريق رابطه جنسي، به هيچ وجه تغيير الگو، ابتلا از اعتياد تزريقي به رابطه جنسي را نفي نمي كند.
مانعي براي توسعه
ايدز در تشديد بحران ها نقش اساسي ايفا مي كند. سكوت دولت ها در قبال تعهدات خدمات اجتماعي و بهداشت عمومي، عدم منابع لازم انساني براي پاسخگويي موثر را به دنبال دارد.
در كشورهاي آفريقايي زير صحرا، اين بيماري صدمه اي جدي به درآمد خانوارها و جوامع زده است و اغلب تحقيقات، بيانگر آن است كه اين كشورها به طور ميانگين بين يك تا دو درصد از رشد اقتصادي سالانه خود را از دست مي دهند. ايدز، درآمد دولت ها را نيز تحت تاثير قرار داده و به طور متوسط قابليت آنان را براي پاسخ هاي موثر، براي پيشرفت به سوي اهداف توسعه تضعيف مي سازد.
در كشورهاي آفريقايي كه بيشترين ميزان شيوع ويروس ايدز را دارند مرگ و مير افراد در دهه هاي دوم و سوم عمر آنها، بزرگترين صدمه جمعيتي به حساب مي آيد.
صدمات اين بيماري بويژه روي زنان و دختران نيز قابل ملاحظه است. اغلب زنان در كشورهايي كه اين بيماري در آن شايع است، با اوضاع نامساعد شديد اقتصادي، حقوقي، فرهنگي و اجتماعي روبه رو هستند كه اين امر، ضربه پذيري آنان را در قبال اين بيماري افزايش مي دهد.
در بسياري از كشورها، زنان، مراقب، توليد كننده و سرپرست خانوار هستند و اين بدان مفهوم است كه شغل، درآمد، تحصيل و اموال خود را به دليل ايدز از دست مي دهند.صدمات ايدز بر بخش كشاورزي و توسعه روستايي نيز قابل ملاحظه است. تحقيق جامع سازمان ملل به اين نكته اشاره مي كند كه بخش كشاورزي سالم براي خودكفايي و رفاه كشورهاي كم درآمد و بادرآمد، امري حياتي است؛ كشاورزي امنيت غذايي را تحت تاثير قرار مي دهد و سرنوشت اقتصاد ملي و دارايي ها را تعيين مي كند.
در جوامع روستايي، نابرابري جنسيتي، صدمات ايدز را در بخش كشاورزي افزايش مي دهد. ايدز، كيفيت آموزش را نيز تحت تاثير قرار مي دهد.براساس تحقيق صندوق حمايت از كودكان سازمان ملليونيسفدر آينده نه چندان دور 55 كشور قادر نخواهند بود كه تحصيلات اجباري دوران دبستان را محقق سازند كه 28 كشور آن در ميان كشورهاي صدمه ديده از اين بيماري قرار دارند. براساس اين تحقيق، سالانه يك ميليارد دلار براي جبران هزينه هاي ناشي از ايدز بر بخش آموزش مورد نياز است.
انتقال hiv يك حادثه تصادفي نيست، بلكه گسترش اين ويروس عميقا متاثر از جواجتماعي، اقتصادي و سياسي است. به هر حال فرصتي براي ناديده گرفتن آمارها وجود ندارد. بي توجهي به اين واقعيت ها براي تمامي جوامع اهميتي برابر با مرگ و زندگي دارد. ابعاد رشد اين بيماري، بسيار گسترده  شده و كشورها بايد براي مقابله با اين رشد، اقداماتي فراگير صورت دهند. اين بيماري، فقير و غني نمي شناسد، چنانكه در كشورهاي با درآمد بالا نيز،
هم اكنون 6/1ميليون مبتلا به hiv زندگي مي كنند.
اگر تا ديروز، افراد بالغ مبتلايان اين بيماري بودند، امروز جوانان گروه هاي سني 24- 15 سال نيمي از مبتلايان جديد را شامل مي شوند و اين روند بويژه از آنجا هشداردهنده است كه جوانان امروز، تصميم گيرندگان فردا هستند.