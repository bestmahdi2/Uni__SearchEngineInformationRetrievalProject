پرده اي ديگر از آلودگي
صميميت با دودها
عكس ها: گلناز بهشتي
پويا مهرآيين
دو هفته پيش كه ميزان آلودگي هوا به مرزهاي نگران كننده اي رسيد و تدابير ويژه مسئولان را باعث شد، اگر شما هم مثل من در ايستگاه اتوبوس ابتداي خيابان شهيدمطهري منتظر بوديد، بدون توجه به تابلو نمايش آلودگي ابتداي خيابان فاطمي هم مي توانستيد بفهميد كه وضعيت آلودگي هواي تهران بحراني شده است. تشخيص اين وضعيت البته در هيچ جاي شهر چندان سخت نبود، وقتي ديگر نه چشم هايت مي توانست سوزش شديد را تحمل كند ونه ريه هايت مي توانست از شر سنگيني هوا در امان بماند. تنها نكته اي كه ممكن بود در يك ايستگاه اتوبوس عريض و طويل بيش از جاهاي ديگر مشهود باشد اين بود كه مي توانستي ببيني چطور اگزوزهاي اتوبوس هاي متعددي كه در ايستگاه متوقف بودند و معلوم نبود چرا كسي آنها را در فاصله زماني توقف خاموش نمي كرد، مثل شيلنگ هاي آتش نشاني با تمام فشار و غلظت، هزار و يك گاز آلوده كننده را به هواي آلوده تر تهران تزريق مي كند؛ اتفاقي كه هر روز مي توان آن را در هر كجاي شهر ديد. خدا را شكر كردم كه خودرو گشت پليس راهنمايي و  رانندگي كنار ايستگاه ايستاده بود و اجازه نمي داد اتوبوس ها خارج از ايستگاه توقف كنند و همين نكته باعث مي شد كه اتوبوس هاي قبلي زودتر حركت كنند تا اتوبوس هاي تازه رسيده براي توقف جا داشته باشند. در اين ايستگاه كه تعداد زيادي از خطوط اتوبوسراني را پوشش مي دهد، آنقدر تردد اتوبوس هاي گوناگون زياد است كه هر لحظه اتوبوسي مي آيد و اتوبوسي مي رود، اما انگار اين ايستگاه بيشتر به اتوبوس ها تعلق دارد تا مسافرها؛ مسافرهايي كه هيچ جايي براي بسياري از آنها تعريف نشده است. در سراسر ايستگاه، اتوبوس هايي ايستاده اند كه ابتداي خيابان شهيدمطهري مبدا آنها محسوب مي شود و بنابراين جايي براي توقف هاي هرچند كوتاه مدت اتوبوس هاي ساير خطوط كه بايد در اين ايستگاه مسافرانشان را سوار و پياده كنند، نمي ماند و همان طور كه مسافران در لابه لاي دود بي امان اتوبوس هاي متوقف اسير هستند، اتوبوس هاي از راه رسيده هم سرگرداني را تجربه مي كنند. اين اتوبوس ها در معمول ترين وعادي ترين حالت مجبور هستند براي چند لحظه به صورت دوبله پارك كنند تا مسافران آنها سوار و پياده شوند؛ حالا شما حساب كنيد كه وقتي يك اتوبوس 17متري براي مدت يك دقيقه(حداقل زمان لازم)به صورت دوبله پارك كند، چه اختلالاتي را در آمدو شد خودروها
به وجود مي آورد.
پس در اين ماجرا سه نكته اساسي قابل بررسي است؛ اول اينكه چرا وقتي ما به خاموش كردن خودروها پشت چراغ قرمز هم براي كاهش آلودگي هوا فكر مي كنيم به اين نكته فكر نمي كنيم كه رانندگان اتوبوس هاي شركت واحد در زمان توقف، موتور خودرو خود را خاموش نمي كنند؟ آيا خاموش و روشن كردن موتور خودرو براي آنها تا اين حد سخت يا دردسرساز است كه حاضر نيستند شيرهاي آلودگي را ببندند؟ البته حتي شنيده مي شود كه بسياري از شب ها موتور اتوبوس ها براي اينكه بر اثر سرما دچار اشكال نشود، تا صبح روشن مي ماند(شايد دودي كه شب ها از موتور اتوبوس ها خارج مي شود باعث افزايش آلودگي نمي شود!).
نكته دوم اينكه وقتي ما از شهروندان مي خواهيم كه به جاي خودروهاي شخصي از وسايل نقليه عمومي استفاده كنند، چرا اتوبوس ها بايد مدت هايي نه چندان كم را در ايستگاه هاي مبدا و مقصد متوقف باشند؟ برنامه ريزي در بسياري مواقع اصلا وجود ندارد و راننده اتوبوس تنها وقتي حركت مي كند كه اتوبوس از مسافر پر شده باشد. حالا اينكه تكليف مسافران بين خط چيست را خدا مي داند، ضمن اينكه مسافراني كه جايي براي سوار شدن يافته اند نيز آنقدر دچار مصائب گوناگون مي شوند كه در صورت تمكن لازم در نوبت هاي بعدي ترجيح مي دهند از وسايل بهتري براي جابه جايي استفاده كنند. هيچ مسافري دوست ندارد براي صرفه جويي در هزينه و كمك به رفع آلودگي هوا هر روز هزينه هاي مالي و رواني زيادي بپردازد. خرج واكس زدن دوباره كفش ها و شست وشوي لباس ها و ويزيت پزشك روان شناس چندان هم كم نيست.
و سومين نكته هم اينكه عدم رعايت قوانين ترافيكي در اين ايستگاه ها علاوه بر ايجاد اختلال در امر عبور و مرور شهري، باعث ايجاد آلودگي مضاعف نيز مي شود، چرا كه زمان حضور خودروهاي شخصي در خيابان ها و مدت روشن بودن موتور آنها به اين ترتيب افزايش مي يابد و همين افزايش، خواه ناخواه باعث افزايش ميزان توليد گازهاي آلاينده نيز خواهد شد.اگر دوست داريد بدانيد چرا در مقاطعي آلودگي هوا به حيطه بحران مي رسد، كافي است به نكاتي به همين سادگي توجه كنيد. كافي است به اين نكته فكر كنيد كه مسئولان سازمان هاي حمل ونقل شهري توجه چنداني به معضلات زمان توقف ناوگان خود ندارند و بيشتر به مواقع حركت آنها فكر مي كنند. مي توانيد بازهم به پاسخ اين سوال بينديشيد كه چرا ما به جاي اينكه هم و غم خود را مصروف توسعه شبكه قطار شهري كنيم، ميلياردها ريال از سرمايه هاي ملي مان را صرف مي كنيم كه بتوانيم با سوزاندن بنزين و گازوئيل و... اجازه تنفس را از خودمان سلب كنيم؟ مي توانيد به اين فكر كنيد كه آيا چه زماني قرار است اين همه گفتن و نوشتن به ثمر بنشيند و دايره روزمرگي را بشكند. هواي تهران به اين ترتيب روزبه روز آلوده تر خواهدشد. مگر معجزه اي رخ دهد.