امتياز دسترسي به وام هاي مختلف بستر سوء استفاده شده است
بازار سياهي براي اعتبارات خاص
الهام اناري
درآمد كم، قدرت خريد اندك و افزايش سريع قيمت ها در بخش مسكن در ايران، از نيمه دهه گذشته باعث به وجود آمدن پديده خريد و فروش انواع وام ها شده است.
طي سالهاي اخير، بورس خريد و فروش وام به دليل معضلات ساختاري نظام اقتصاد حاكم بر كشور و روند سريع مصرف گرايي و فقدان بازار رقابتي ما بين توليد كنندگان داخلي و...، باعث رونق گرفتن اين امر شده است. كاهش درآمد سرانه و قدرت خريد در كشور از عوامل اصلي در تشويق شهروندان براي اخذ وام هاي بانكي به منظور تامين خدمات و كالاهاي موردنياز است.
خريداران مسكن با در دست داشتن 20 ميليون تومان پول نقد، مسكني با قيمت دوبرابر وام خريداري مي كنند؛ يعني با دريافت وام هاي 5 تا12ميليون توماني، خانه خريده و بهره 28درصدي مي دهند.
در اين ميان هستند افرادي كه احتياجي به اين وام ها ندارند و وام دريافتي را با قيمت هاي مختلف كه از حدود يك ميليون تومان شروع مي شود به فروش مي رسانند.
انبوه سازان مسكن تعدادكمي از طبقه سازندگان بناها را به خود اختصاص مي دهند و مابقي، دلالان و واسطه گران بورس مسكن هستند. خبرگزاري موج در اين باره گزارش داده است: مشتريان اصلي خريد و فروش وام، اكثرا متقاضيان مسكن در شهرهاي جديد اطراف تهران مانند فرديس، مهرشهر، باغستان، هشتگرد، نظرآباد و... هستند.
باعرضه واحدهاي مسكوني وام دار، ساخت و سازهاي بعضا غير اصولي و ناايمن كه تعداد آنها هم كم نيست، به دهك هاي پايين جامعه كه استطاعت مالي به منظور خريد مسكن در كلانشهر تهران را ندارند، عرضه شده و هر روزه سرمايه هاي كلان از تهران و ساير مناطق كشور به شهرهاي حاشيه پايتخت براي خريد ساختمان هاي نه چندان مقاوم و غير فني به نام آپارتمان سرازير مي شود.
اين در حالي است كه در برخي موارد به نام پيش فروش، هزاران خانوار، سرمايه اي كه چند سال براي به دست آوردن آن زحمت كشيده بودند را به جيب كلاهبرداران بازار مسكن مي ريزند.
از سوي ديگر چون براساس پيش فاكتور بانك ها، هيچ اهرم قانوني براي مقابله با اين بازار سياه وجود ندارد، اين نقل و انتقال ها صورت مي گيرد.
خريد و فروش وام بانكي از مقولاتي است كه شايد در روز آغاز به كار اعطاي وام توسط بانك ها به عقل هيچ كس نمي رسيد.
به هر حال بعضي افرادي كه پول يا امتياز ويژ ه اي دارند، به سراغ انواع و اقسام بانك هاي دولتي و غيردولتي مي روند و براساس زمان سپرده گذاري پولشان نزد اين بانك ها يا با استفاده از تبصره هاي مختلف آنها براي اعطاي تسهيلات به اقشار خاص به يكي از بانك ها تقاضاي وام ارائه مي دهند و از آنجايي كه خودشان به مبلغ وام درخواستي نيازي ندارند، امتياز وام خود را به ديگري مي فروشند. گاهي فروش امتياز وام بيش از استفاده از آن صرف دارد و لزوما به نياز افراد مربوط نمي شود.
در اين بين معمولا شركت ها يا افرادي هم نقش واسطه را بازي مي كنند و با دريافت پورسانت، خريدار و فروشنده يا متقاضي وام و فرد صاحب امتياز وام را به هم معرفي مي كنند.
همه روزه صفحاتي از آگهي هاي روزنامه هاي پرتيراژ به وام هاي يك ميليوني تا چند صدميليوني اختصاص دارد، آگهي هايي نظير:
بهترين فروشنده و خريدار وام 18 و 12ميليوني يك روزه، وام از 5ميليون تا 5ميليارد- اخذ وام به نام متقاضي از 50ميليون به بالا- 20روزه، اخذ مستقيم وام از بانك، 30 تا 400 ميليون در اسرع وقت با سند مسكوني و...
شرط خريد اين وام ها، دارا بودن يك سند ملكي به نام خريدار وام است و بسته به ميزان و نوع وام، درصدي كه فروشنده از شما اخذ مي كند، متفاوت است؛ مثلا نرخ بهره وام صنعتي 16درصد و نرخ بهره وام براي واردات كالا 10درصد و.... هر يك هم دستمزد متفاوتي براي فروشنده دارد كه در مجموع تقريبا بين 7 تا 10 درصد از كل رقم وام است، اما مبلغ كل وام نبايد از 70درصد ارزش كل ملك بيشتر شود.
فروشندگان وام ادعا مي كنند كه روند دريافت وام را از چند ماه به چند روز كاهش مي دهند.
در اين ميان شركت هايي با عنوان مشاور در امور بانكي نيز ثبت شده كه با وجهه تقريبا قانوني به كار مشاوره مبادرت مي ورزند.
بعضي از اين مشاوران ادعا مي كنند كه به صورت رابطه اي اين وام ها را مي گيرند و افراد عادي به هيچ عنوان توانايي دريافت اين وام ها را ندارند؛ وام هاي صنعتي در اين دسته قرار مي گيرد. گاهي ارقامي كه اين به اصطلاح مشاوران اموربانكي در توانايي دريافت وام اعلام مي كنند واقعا تعجب آور است؛ به عنوان مثال وام چند صدميليوني، مثل اينكه بگويند هر رقمي ممكن است. از افتخارات اين مشاوران امور بانكي آن است كه مي توانند كار هرگونه مشتري را با هر نيازي راه بيندازند.
معامله وام مسكن، ممنوع يا آزاد
روابط عمومي بانك مسكن در اواسط مردادماه اعلام كرد اين بانك هيچ گونه طرح يا پيشنهادي مبني بر تغيير در ضوابط مربوط به انتقال امتياز حساب صندوق پس انداز مسكن نداشته است و انتقال امتياز تسهيلات حساب صندوق پس انداز مسكن كماكان فقط به بستگان نزديك دارنده اين حساب امكانپذير است. از سوي ديگر شوراي پول و اعتبار نيز در همين تاريخ تصويب كرد كه هر شخصي، حق امتياز به علاوه اصل وام خود را مي تواند به صورت قانوني به ديگران منتقل كند؛ به طوري كه اصل وام را خود متقاضي اول پس بگيرد، ولي حق امتياز پديد آمده را بتواند به ديگران منتقل كند. غلامرضا مصباحي مقدم، عضو شوراي پول و اعتبار در اين جلسه اعلام كرد: با بررسي هايي كه شورا درباره انتقال وام مسكن داشته، نتيجه گيري كرده كه اين كار از نظر قانوني و شرعي منعي ندارد و هر كس قصد انتقال وام مسكن خود به ديگران را دارد، بايد آن را در بانك مسكن ثبت كند. اما در حال حاضر اين انتقال وام به صورت غيرقانوني صورت مي گيرد. افرادي كه قبلا وام مسكن دريافت كرده اند بدون نياز به واريز درصدي از مانده بدهي مي توانند وام را به فرد ديگري منتقل كنند و با شرايط جديد، نقل و انتقال وام قرار است بلافاصله انجام شود.
برخي اقتصاددان ها معتقدند كه آزادسازي نقل و انتقال وام مسكن، كار اقتصادي مثبتي است، زيرا هر اقدامي كه به روان سازي مبادلات در اقتصاد كمك كند سبب تخصيص بهينه منابع و كاهش چشمگير هزينه هاي اقتصادي مي شود.
با اين حال محدوديت هاي اعطاي اعتبارات بانكي و عدم دسترسي مردم به نقدينگي كافي، سبب شده تا بازار سياه خريد و فروش وام ها داغ و داغ تر شود. در اين ميان آنچه مسلم است اينكه اگر بانك ها به سهولت و بدرستي اعتبار مورد نياز مردم را در اختيارشان قرار دهند، ديگر چنين وضعي پيش نمي آيد، اما بانك ها از يك سو سخت گيري فوق العاده اي براي وام هاي قرض الحسنه دارند و از سوي ديگر، وام هاي فوق العاده اي مي دهند و در اين ميان هيچ نظارتي بر وام گيرنده و هدفش نيز صورت نمي گيرد. همين فقدان نظارت است كه سبب شده وام ها سر از جاهايي غير از محل تخصيص آنها درآورند.
دلالي با سرمايه هاي سرگردان
يكي از ريشه هاي مهم افزايش نامانوس قيمت مسكن، بهره اقتصادي قابل اعتمادي است كه نصيب سرمايه گذاران در اين بخش مي شود و متاسفانه سود كساني كه مشغول دلالي مسكن هستند، بيش از آنهايي است كه در امر توليد و ساخت مسكن سرمايه گذاري مي كنند.
سرمايه هاي سرگردان چند ميليوني، گاه راهي بانك ها مي شوند و در قالب وام، چند برابر شده، دوباره به صاحبان سرمايه برمي گردند و از طرف صاحبان سرمايه بازفروخته مي شوند و از اين طريق، پول بيشتري دوباره به جيب صاحبان خود مي ريزند.
انگار بيخود نگفته اند كه پول، پول مي آورد.