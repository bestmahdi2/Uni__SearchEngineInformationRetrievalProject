23 درصد جمعيت كشور را دانشجويان و دانش آموزان تشكيل مي دهند
گروه علمي و فرهنگي: بيش از 23 درصد جمعيت كشور در حال علم آموزي هستند و به عبارت ديگر روزانه يك چهارم جمعيت كشور براي علم اندوزي از خانه خارج مي شوند.
به گزارش ايسنا دكتر سعيد سمنانيان، رييس دانشگاه تربيت مدرس در جمع روساي دانشگاه ها، با بيان اين مطلب گفت: در حال حاضر 3 درصد جمعيت كشور را دانشجويان و 20 درصد را دانش آموزان تشكيل مي دهند و به عبارت ديگر بيش از 23 درصد جمعيت كشور در حال علم آموزي هستند.
وي در سخنراني خود با عنوان «تحول كيفي در نظام آموزش عالي ايران» در دانشگاه تهران، افزود: در حال حاضر در بخش دولتي 54 دانشگاه وابسته به وزارت علوم و 39 دانشگاه وابسته به وزارت بهداشت، 242 مركز در دانشگاه آزاد، 219 مركز آموزش عالي پيام نور، حدود 500 مركز آموزش عالي وابسته به دستگاه هاي اجرايي، 391 دانشگاه علمي كاربردي و چندين مركز غيرانتفاعي و غيره در كشور مشغول به فعاليت هستند.
دكتر سمنانيان اظهاركرد:  طي 25 سال گذشته پس از انقلاب اسلامي تحولات گسترده اي در بخش آموزش عالي صورت گرفته است، در آن زمان با وجود 35 ميليون جمعيت بيش از 55 درصد مردم بيسواد بودند، ولي در حال حاضر با وجود دو برابرشدن جمعيت تنها 14 درصد مردم بيسواد هستند.
دكتر سمنانيان رشد دانشجويان دوره هاي تحصيلات تكميلي دانشگاه ها را نشان دهنده ارتقاي سطح كيفي سيستم آموزش عالي كشور عنوان كرد و افزود: در حال حاضر حدود 100 هزار دانشجوي كارشناسي ارشد در دانشگاه هاي كشور شاغل به تحصيل هستند.
وي با اشاره به چشم انداز بيست ساله كشور در خصوص آموزش عالي و توليد علم در كشور، گفت: بر اساس اين چشم انداز ايران بايد در جايگاه اول توليد علم در منطقه قرار گيرد اين در حاليست كه هم اكنون كشور تركيه با 300 درصد توليد علم در رتبه اول قرار دارد.
وي با بيان اينكه تحقيقات كاربردي در كشور رشد مطلوبي نداشته است، گفت: با اين حال در سال گذشته دانشگاه تهران حدود 8 ميليارد تومان،  دانشگاه صنعتي شريف حدود 10 ميليارد تومان و دانشگاه تربيت مدرس بيش از سه ميليارد تومان درآمد از طريق اجراي تحقيقات كاربردي كسب كرده اند، به عبارت ديگر در سال 83 دانشگاه هاي كشور بين 40 الي 50 ميليارد تومان درآمد از طريق تحقيقات كاربردي كسب كرده اند.