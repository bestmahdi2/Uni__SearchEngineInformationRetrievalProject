دريچه
افزايش مهاجرت از روستا به شهر
بالا و پايين شدن نرخ رشد جمعيت در شهر و روستا مي تواند تاثير بسزايي در وضعيت امنيت و نظم هر منطقه اي بگذارد.
گرچه جمعيت، عامل تهديد كننده اي براي امنيت محسوب نمي شود، اما به عقيده كارشناسان، جمعيت حاصل از مهاجرت با عوامل تشديد كننده اي چون تضاد فرهنگي، تضاد خرده فرهنگ ها و همچنين فقر و بيكاري مي تواند فرصت هاي خطرناكي را فراهم آورد. به همين دليل رشد يا كاهش جمعيت را بايد به دقت بررسي و كالبد شكافي كرد تا به وقت لزوم راهكارهاي لازم در مواجهه با اين تغيير وضعيت به كار بسته شود.
بانك مركزي جمهوري اسلامي در گزارشي از اين تغيير و تحول خبر داده است. بررسي ها نشان مي دهد از كل جمعيت، 4/66 درصد در مناطق شهري و 6/33 درصد در مناطق روستايي ساكن بودند كه در مقايسه با سال 1382 جمعيت شهري 6/0 واحد درصد افزايش و جمعيت روستايي به همين ميزان كاهش داشت. گزارش بانك مركزي حكايت از آن دارد تمايل به مهاجرت و استقرار در شهرهاي بزرگ كه داراي بازار كار متنوع تر و درآمدهاي مورد انتظار بالاتر است، باعث كاهش جمعيت روستايي و متراكم تر شدن جمعيت در شهرهاي بزرگ شده و شهرهاي بزرگ را با بسياري از كاستي ها و نارسايي هاي زيست محيطي و خدماتي پيش بيني نشده مواجه ساخته است.
در سال 1383 جمعيت كل كشور با نرخ رشدي معادل 5/1 درصد، نسبت به سال قبل، به 7/67 ميليون نفر بالغ شد كه اين رشد در مقايسه با سال قبل 1/0 واحد درصد كاهش داشت. در سال مورد بررسي، جمعيت فعال اقتصادي(عرضه نيروي كار)با رشدي معادل 6/2 درصد نسبت به سال قبل به 6/21 ميليون نفر افزايش يافت. اين افزايش ناشي از رشد فوق العاده جمعيت در دهه 1360 است كه در حال حاضر بازار كار كشور را تحت تاثير قرار داده است. از جمعيت فوق الذكر 0/14 ميليون نفر آن را جمعيت فعال شهري و 6/7 ميليون نفر بقيه را جمعيت فعال روستايي تشكيل مي دهند. بر اساس مستندات برنامه سوم توسعه، هدف برنامه، ايجاد به طور متوسط ساليانه 765 هزار فرصت شغلي جديد در طول سالهاي اجراي برنامه است.
در اين برنامه در خصوص عرضه نيروي كار دو سناريوي حداكثر و حداقل عرضه نيروي كار مطرح شد. بر اساس سناريوي حداكثر كاهش نرخ بيكاري از 16 درصد در سال 1378 به 6/12 درصد در پايان برنامه مدنظر قرار گرفت. از اين رو در برنامه مذكور پيش بيني شده بود كه در مجموع حدود 8/3 ميليون فرصت شغلي جديد طي سالهاي 83 1379 ايجاد شود. بر اساس برآورد سازمان مديريت و برنامه ريزي كشور متوسط سالانه عرضه و تقاضاي نيروي كار طي دوره برنامه سوم توسعه به ترتيب، حدود 624 و 585 هزار نفر بود. اين ارقام در مقايسه با ارقام متناظر پيش بيني شده در برنامه كه به ترتيب 735 و 765 هزار نفر است كمتر است. بر اساس آمار مركز آمار ايران، نرخ بيكاري كل كشور در آبان ماه سال 1383 معادل 3/10 درصد بود كه نسبت به رقم مشابه سال قبل 5/1 واحد درصد كاهش يافت. قابل توجه سرمايه گذاران؛ سرمايه گذاري بخش خصوصي و همچنين تسهيلات اعطايي بانك ها از منابع قرض الحسنه و وجوه اداره شده جهت ايجاد اشتغال از جمله دلايل كاهش نرخ بيكاري در سال 1383 نسبت به سال 1382 است. علاوه بر آن خروج تعداد زيادي نيروي كار افغان و عراقي از بازار كار و جايگزين شدن آن با نيروي كار داخلي نيز در كاهش نرخ بيكاري سال 1383 موثر بوده است. فزوني در عرضه نيروي كار بر تقاضاي آن، وجود مشكلات ساختاري از بعد عرضه در اقتصاد، ضعف سرمايه گذاري، وجود نارسايي هايي در زمينه قوانين مرتبط با بازار كار و انعطاف ناپذير بودن برخي از اين قوانين و مقررات از جمله چالش هاي بازار كار هستند. ضرورت مواجهه با بحران بيكاري موجب شد تا تكاليف مشخصي در قالب مواد قانون برنامه سوم و قوانين بودجه سنواتي بر عهده دولت و سيستم بانكي گذارده شود.