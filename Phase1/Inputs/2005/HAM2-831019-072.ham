فردا برگزار مي شود
انتخابات براي تعيين جانشين ياسر عرفات
گروه سياسي خارجي: انتخابات براي تعيين جانشين ياسر عرفات رئيس فقيد تشكيلات خودگردان فلسطين فردا برگزار خواهد شد. در ميان نامزدهاي اين انتخابات محمود عباس معروف به ابومازن بخت بيشتري براي پيروزي دارد.
در همين حال، اسرائيل اعلام كرده است كه براي كمك به برگزاري اين انتخابات نهايت تلاش خود را انجام خواهد داد. اين در حالي است كه به گزارش شبكه تلويزيوني بي بي سي در بخش شرقي بيت المقدس كه از سال 1967در اشغال اسرائيل است فقط پنج مركز اخذ راي براي فلسطينيها تعبيه شده است. در همين حال محمود عباس رئيس سازمان آزاديبخش فلسطين و نامزد جنبش فتح در يك مراسم انتخاباتي در شهر رام الله شركت كرد.
منابع فلسطيني گفتند مصطفي برغوثي از نامزدهاي مستقل انتخابات نيز قرار است در يك نشست خبري در شرق قدس شركت كند.
وي در گفتگو با تلويزيون الجزيره، از فلسطينيان خواست در روز برگزاري انتخابات به كساني كه خواهان اصلاحات و از بين بردن فساد اداري و مالي در فلسطين هستند راي بدهند. از سوي ديگر خبرگزاري فرانسه در گزارشي اعلام كرد مصطفي برغوثي نامزد مستقل انتخابات رياست تشكيلات خودگردان فلسطين ديروز(جمعه)به دست پليس اسرائيل در بيت المقدس بازداشت شده است. از سوي ديگر، جيمي كارتر رئيس جمهور پيشين آمريكا ابراز اميدواري كرد، رهبري در فلسطين انتخاب شود كه از اعتماد ملت فلسطين برخوردار باشد.به گزارش شبكه تلويزيوني الجزيره قطر، كارتر گفت: اميدوار است كه ديدگاه فلسطينيها درباره رهبر جديد اينگونه نباشد كه بازيچه اي در دست اسرائيلي ها يا آمريكايي هاست.
جيمي كارتر در رأس هياتي براي نظارت  بر انتخابات رياست تشكيلات خودگردان فلسطين كه فردا برگزار مي شود، وارد فلسطين شده است.