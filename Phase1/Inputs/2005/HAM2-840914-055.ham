دولت وظيفه اي براي تامين نقدينگي خريد پسته ندارد
گروه اقتصادي: در سال هاي اخير توليد و صادرات پسته ايران با چالش هايي مواجه بوده است. علاوه بر موانع ايجاد شده براي صادرات پسته كشورمان، در سال جاري به دليل سرمازدگي بهاره 57 درصد درختان پسته استان كرمان، ميزان توليد اين محصول نسبت به سال گذشته با كاهش32 هزار تني همراه خواهد بود. توليد سال گذشته پسته 182 هزار تن بوده كه اين رقم در سال جاري به 150 هزار تن كاهش مي يابد.با مجتبي مؤمن صفايي مديركل دفتر امور اقتصادي و توسعه سرمايه گذاري وزارت جهاد كشاورزي گفتگو كرده ايم.
***
* درخواست تامين اعتبار خريد پسته بر چه مبنايي صورت گرفته است؟
- برخلاف گندم، برنج، كشمش و... پسته جزو اقلام محصولات كشاورزي داراي خريد تضميني نيست و دولت مسئول تضميني خريد اين محصول با نرخ مشخص نمي باشد.براي خريد پسته تشكل هاي خصوصي(شركت هاي تعاوني پسته كاران)اقدام به خريد توافقي، بسته بندي و صادرات پسته مي نمايند. در سال هاي گذشته تسهيلات بانكي به اين تشكل  ها براي صادرات پسته با معرفي آنها توسط وزارت جهاد كشاورزي به بانك ها پرداخت شده كه اين تسهيلات ارزي بوده است اما در سال جاري علاوه بر تسهيلات ارزي اين تشكل ها خواستار تامين اعتبارات ريالي خريد پسته شده اند كه رديفي براي پرداخت آن توسط وزارت جهاد وجود ندارد. مطابق سال هاي گذشته 100 ميليون دلار تسهيلات ارزي مورد درخواست اين تشكل ها براي صادرات پسته را تامين خواهيم كرد. مگر چه اتفاقي افتاده كه در سال جاري علاوه بر ارز، تسهيلات ريالي نيز مورد نياز است.
* پرداخت تسهيلات به صادركنندگان محصولات كشاورزي در چه مرحله اي است؟
- در تبصره 2 آئين نامه اجرايي مصوب هيات دولت، قانونگذار برداشت 500 ميليون دلار از محل حساب ذخيره ارزي براي كاهش نرخ مؤثر سود تسهيلات بانكي را تصويب كرده تا اين تسهيلات در اختيار بانك هاي عامل قرار گرفته و با اولويت  صادرات محصولات كشاورزي به كار گرفته شود. علاوه بر 500 ميليون دلار پرداختي دولت مقرر شده تا معادل ريالي اين مبلغ يعني حدود 450 ميليارد تومان نيز توسط بانك ها تخصيص يافته و براساس مصوبه هيات دولت مبلغ 900 ميليارد تومان تسهيلات با نرخ سود و كارمزد 9 درصد به صادركنندگان پرداخت شود كه اولويت اين پرداخت به صادركنندگان محصولات كشاورزي و صنايع تبديلي كشور است. آيين نامه پرداخت اين تسهيلات به تصويب هيات دولت رسيده و بايد هيات امناي حساب ذخيره ارزي مبلغ 500 ميليون دلار را در اختيار بانك هاي عامل قرار دهد تا پرداخت تسهيلات صادرات محقق شود. اما هيات امناي حساب ذخيره ارزي و بانك مركزي كه بايد اين اعتبار را تخصيص دهند دير اقدام كرده اند. وزارت جهاد كشاورزي به عنوان يكي از دستگاههايي كه در اين رديف اعتباري سهميه دارد مكاتباتي را براي پرداخت سريعتر اين تسهيلات داشته است.با اين روند پرداخت تسهيلات ريالي به صادركنندگان پسته نيز صورت مي گيرد و تسهيلات با نرخ 9 درصدي نيز به آنها پرداخت خواهد شد.