اجراي طرح پيشگيري اجتماع مدار اعتياد در 300 محله آسيب خيز شهري
گروه اجتماعي: مطالعات نشانگر رشد 8 درصدي اعتياد در سال و بيش از سه برابر نرخ رشد جمعيت(6/2 درصد)است و شيوع و بروز اختلالات مربوط به مواد مخدر همچنان روند رشد در كشور را نشان مي دهد. يكي از راه هايي كه اين روزها توجه مسئولان را به خود جلب كرده، تشكيل گروه اجتماع محور در يك محله است، كه فرد يا افرادي كه از اطلاعات كافي در مورد نحوه تشكيل گروه ها برخوردار هستند، مي توانند به افراد مبتلا به اعتياد در محله كمك كنند.
مديركل سياستگذاري و برنامه ريزي امور حمايتي و امدادي وزارت رفاه در اين راستا اعلام كرد: در راستاي سياستهاي پيشگيري اجتماع محور و توسعه اي در جامعه، طرح پيشگيري اجتماع محور اعتياد در خانواده هاي آسيب ديده و در معرض آسيب اعتياد در 300 محله آسيب خيز شهري و روستايي(هر استان 10 محله با اولويت آسيب خيزي)اجرا مي شود.
دكتر صدر در گفت وگو با ايسنا افزود: اين طرح براساس امضاي تفاهم نامه اي ميان وزارت رفاه و سازمان بهزيستي با اعتباري معادل 3 ميليارد و 600 ميليون ريال از سال جاري به اجرا در مي آيد.
وي با بيان اين كه اعتياد پديده اي فردي نيست، افزود: فرد معتاد مي تواند مستقيم و غيرمستقيم بر جامعه تاثير گذارد كه بي ترديد اين تاثير بر اطرافيان فرد و بخصوص خانواده وي چشمگير خواهد بود، به اين ترتيب با توجه به وجود چهار ميليون معتاد در كشور و با در نظر گرفتن بعد متوسط خانوار(5 نفر)معادل 20 ميليون نفر يعني حدود يك سوم جمعيت كشور، بيشترين تاثير را از اعتياد مي پذيرند.
به گفته مديركل سياستگذاري و برنامه ريزي امور حمايتي و امدادي وزارت رفاه، اعتياد جامعه را به شكل هاي مختلف با مشكل مواجه مي كند، به عنوان نمونه 60درصد از افراد مبتلا به ايدز در كشور را معتادان تزريقي تشكيل مي دهند، همچنين شكل گيري خانواده هاي ناكارآمد به دليل اعتياد مهمترين علت بروز طلاق در ايران تلقي مي شود.
وي با اشاره به اين كه با هيچ شيوه درماني نمي توان ادعاي درمان قطعي اعتياد را داشت، به ايسنا گفت: بهترين شيوه هاي درماني اعتياد نيز درصد بالايي از بازگشت را گزارش مي كنند. از اين رو برنامه هاي پيشگيرانه از اختلالات مربوط به مواد مخدر مي توانند نقش محوري در رويارويي با مساله ايفا كنند.
صدر با بيان اين كه مطالعات و تجربه اقدامات پيشگيرانه در كشورهاي ديگر، رويكرد اجتماع محور و ائتلاف هاي محلي را به عنوان يكي از رويكردهاي موفق مطرح كرده است، به ايسنا گفت: برنامه هاي اجتماع محور يكي از موضوعات اصلي برنامه هاي ارتقاي سلامت است كه در اين برنامه ها مشاركت عمومي مردم، سازماندهي برنامه ها، احساس مالكيت نسبت به برنامه ها و موضوعاتي از اين دست، منجر به افزايش احتمال موفقيت در امر پيشگيري مي شود.
وي تصريح كرد: به همين منظور وزارت رفاه و تأمين اجتماعي با همكاري سازمان بهزيستي كشور برنامه پيشگيري اجتماع محور اعتياد را در محله هاي شهري و روستايي با اولويت آسيب خيزي به مرحله اجرا مي گذارد.