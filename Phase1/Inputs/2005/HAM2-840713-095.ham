با تصويب لايحه اصول تشكيلات قضايي؛
جرايم سياسي و مطبوعاتي با حضور سه قاضي رسيدگي مي شود
فارس: با تصويب لايحه اصول تشكيلات قضايي جرايم سازمان يافته، جرايم كاركنان دولت، جرايم سياسي و مطبوعاتي و جرايمي كه مجازات قانوني آن سلب حيات و يا حبس ابد است، با حضور سه قاضي رسيدگي خواهد شد.
جواد طهماسبي مديركل تدوين لوايح قوه قضائيه از تدوين لايحه اصول تشكيلات قضايي و ارائه آن به رئيس قوه قضائيه در آينده نزديك خبر داد و اظهار داشت: به موجب اين لايحه، دادگاههاي كيفري با عنوان دادگاه جرايم كم اهميت، جرايم پراهميت و مهم تشكيل و به جرايم كيفري رسيدگي مي كنند.
به گفته وي دادگاه جرايم كم اهميت با يك قاضي، دادگاه جرايم پراهميت با 2 قاضي و دادگاه جرايم مهم با حضور سه قاضي تشكيل مي شود.
طهماسبي در تشريح چگونگي فعاليت دادگاههاي حقوقي براساس اين لايحه افزود:در اين لايحه، دادگاههاي حقوقي به دادگاههاي مدني، خانواده و تجاري تقسيم مي شوند و براين اساس دعاوي مربوط به خانواده در دادگاههاي خانواده، دعاوي تجاري در دادگاههاي تجاري و ساير دعاوي حقوقي در دادگاههاي مدني رسيدگي مي شود.