راپورت خبرنگار
شادي ما، عزاي ديگران
يكي از عمده ترين مشكلات فرهنگي ما كه گهگاه بحث هاي مفصلي را نيز به خود اختصاص مي دهد، موضوع آئين هاي شادي است. اينكه متاسفانه بعضي از ما در سورها و جشن ها نمي دانيم چگونه بايد احساسات خوشايند خود را خرج كنيم، انگار مصيبتي جدي شده و گريبان آسايش همه را گرفته است.
جامعه شناسان و مردم شناسان اين ناتواني را زائيده دلايل گوناگوني مي دانند. بعضي براي آن دلايل تاريخي قائل هستند، بعضي ديگر كمبود اين آئين ها را دليل نابلدي جامعه مي دانند و ديگراني هم نظرات ديگري دارند. تشخيص اين دلايل و ارائه پيشنهادهاي كارگشا براي رفع آن نيز نياز به مطالعات گسترده و كارشناسي گروهي دارد. اما آنچه قرار است امروز به آن پرداخته شود، موضوع كاروان هاي عروسي است. موضوعي كه تا به حال بارها از زواياي مختلف به آن پرداخته شده و ظاهرا به جاي آنكه از عوارض آن كاسته شده باشد، مشكلات تازه تري نيز به آن افزوده شده است. ايجاد آلودگي هاي صوتي توسط اين كاروان ها را پيشتر مورد بحث قرار داده ايم؛ اتفاقي كه بيشتر در ساعات پاياني شب باعث سلب آسايش خانواده ها مي شود، اما يكي ديگر از معضلاتي كه توسط اين كاروان ها آفريده مي شود، مشكلات ترافيكي است. سرعت هاي غيرمجاز، ويراژهاي نه چندان عاقلانه، بيرون آمدن سرنشينان از پنجره اتومبيل ها، بستن خيابان ها براي پايكوبي و... كم بود، اين روزها شاهد هستيم كه بزرگراه ها نيز به اين مجموعه اضافه شده اند.
در نظر بگيريد در يكي از بزرگراه هاي تهران در ساعات پاياني شب با سرعت بالايي در حال حركت هستيد. پيچ بزرگراه را پشت سر مي گذاريد و ناگهان متوجه مي شويد كه عرض بزرگراه توسط تعدادي ماشين وآدم مسدود شده است. اگر خيلي زرنگ باشيد، به زحمت مي توانيد بعد از كشيدن يك خط ترمز طولاني، نفس راحتي بكشيد.
اين موقعيت براي خيلي از ما پيش آمده، ولي به وجودآورندگان اين موقعيت ها چه كساني هستند؟ مسلما اين افراد نمي توانند از كشور يا شهر ديگري آمده باشند و اگر چشم هايمان را باز كنيم، ديدن آنها سخت نيست.
در بعضي از كورس هايي كه بين خوروهاي تشكيل دهنده اين كاروان ها صورت مي گيرد، اتفاقاتي از قبيل تصادفات گوناگون، كوبيده شدن به گاردريل هاي بزرگراه، انحراف از مسير و... هم پيش مي آيد كه در خوشبينانه ترين حالت، فقط شادي صاحبان اين خودروها را زائل مي كند. خودروهايي كه براي كسب شادي بيشتر مي تازند، اگر اين مشكلات دامنگير ديگران هم بشود كه ديگر دايره اين ناشادي گسترده تر مي شود. راستي دامنه شادي ما تا كجا را مي تواند دربربگيرد؟ كافي است يك لحظه تصور كنيم كه قرار است از بزرگراهي كه ما آن را مسدود كرده ايم، خودروهاي اورژانس، آتش نشاني، پليس يا... عبور كنند تا بتوانند به فرياد كساني برسند كه دارند بهانه هاي شادي هايشان را از دست مي دهند.
گرچه اين مشكل بايد توسط فرد فرد شهروندان سنجيده شده و از بين برود،  اما گشت هاي بيشتر نيروهاي زحمتكش راهنمايي و رانندگي نيز مي تواند به ايجاد نظم بيشتر و جلوگيري از حوادث ناخوشايند كمك كند.
چند روز پيش شاهد دخالت بموقع و دقيق پليس در حل يكي از مشكلات ترافيكي شهر بودم. در حالي كه در يكي از بزرگراه ها، خودرويي در سربالايي دچار نقص فني شده و آمد و شد را سخت كرده بود، نيروهاي راهنمايي و رانندگي ظرف يكي دو دقيقه با بستن بزرگراه و هدايت خودرو مذكور به حاشيه بزرگراه مشكلي كه مي توانست براي مدت زيادي آزارنده باشد را حل كردند. در اين بين نظم خودروهايي كه منتظر باز شدن بزرگراه بودند، بسيار ديدني بود. حضورهايي دقيق از اين دست مي تواند بسياري از صورت مسئله ها را براي ما حذف كند، ضمن اينكه باز هم بايد به ياد بياوريم كه هيچ پليسي حاضر و آماده تر از خود ما نيست. به وظيفه مان عمل كنيم.