توليد نفت اوپك 500 هزار بشكه در روز افزايش يافت
گروه اقتصادي: وزراي نفت اوپك در اجلاس ديروز خود در اصفهان ضمن تصويب پيشنهاد علي نعيمي وزير نفت عربستان در مورد افزايش 500 هزار بشكه به سقف توليد اين سازمان و امكان افزايش 500 هزار بشكه ديگر در صورت ادامه روند رو به رشد قيمت ها در سه ماه آينده و تا پيش از اجلاس بعدي اين سازمان در مورد دبيركلي اوپك به توصيه بيژن زنگنه وزير نفت كشورمان به ادامه وضع موجود و خالي بودن صندلي دبيركلي اين سازمان راي دادند.
در اجلاس اصفهان، علاوه بر اين يك تصميم مهم نيز گرفته شد و اعضاي اوپك با تغيير سبد نفتي و افزايش تعداد انواع نفت اين سبد از 7 نوع نفت به يازده نوع از نفت يازده عضو اين سازمان و افزون به ميزان نفت سنگين اين سبد كه به كاهش سقف قيمتي سبد نفت اوپك منجر مي شود راه تعيين محدوده قيمت جديد اوپك را كه در اجلاس قبلي به تعليق درآمده بود، هموار كردند. با تغيير سبد نفتي اوپك در واقع قيمت نفت اين سازمان واقعي تر شده و در صورت تعيين محدوده قيمتي جديد با توجه به اينكه ميزان توليد نفت سنگين اعضاي اين سازمان بيشتر است نقش نوسان قيمت نفت هاي سبك كه قيمت هاي بالاتري دارند در سبد قيمتي اوپك كاهش يافت.
تأثير افزايش توليد
در پي انتشار خبر افزايش توليد اوپك همانگونه كه پيش بيني مي شد، بازار نفت واكنش سردي نسبت به آن نشان داد و قيمت نفت سبك آمريكا با 42 سنت كاهش 63/54 دلار معامله شد و نفت برنت درياي شمال نيز با 44 سنت كاهش 41/53 دلار داد و ستد شد. عدم تاثير تصميم ديروز اوپك به افزايش سقف توليد از 27 ميليون بشكه به 5/27 ميليون بشكه در روز در شرايطي كه طبق برخي گزارشها كشورهاي عضو اين سازمان تا 30 ميليون بشكه نفت نيز توليد و به بازار عرضه مي كنند قابل پيش بيني بود و اعضاي اوپك با اين اقدام تنها حسن نيت خود را براي رد اين ادعا كه اين سازمان موجب افزايش قيمت ها در سال جاري بوده است نشان دادند. در عين حال و عليرغم اين اقدام اعضاي اصلي اين سازمان از جمله علي نعيمي وزير نفت عربستان سعودي تاكيد كرده اند كه قيمت مورد نظر اين سازمان بين 40 تا 50 دلار براي هر بشكه است.
قيمت هاي جاري بازار نفت واقعيتي در اقتصاد جهان است كه انكارناپذير است و همه مصرف كنندگان نفت بايد خود را با اين روند هماهنگ كنند.
بيانيه پاياني يكصدو سي پنجمين اجلاس اوپك
اجلاس يك صد و سي و پنجم كشورهاي صادركننده نفت(اوپك)عصر ديروز با انتشار بيانيه اي به كار خود پايان داد.در بيانيه وزراي نفت اوپك آمده است: اوپك پس از بررسي بازار نفت به اين نتيجه رسيد كه نياز بازار نفت براي توليد و مصرف به خصوص در پايان فصل چهارم بالا مي رود و احتياج به نفت بيشتري خواهد داشت.
اگرچه تمام شاخص ها نشان مي دهد كه بازار توليد زياد است اما قيمت ها همچنان به دليل فشارهاي بيروني بالا مي رود و اخيرا دلايلي مثل صندوق رفاه و بازنشستگي و نيز عوامل ژئوپلتيكي تاثير بسياري روي قيمت ها داشته است.كشورهاي توليدكننده نفت نسبت به خلاء موجود بين نفت خام و نفت قابل استفاده آگاه هستند و از كشورهاي مصرف كننده مي خواهند از سياست استفاده مفيد از انرژي بهره ببرند.
همچنين كشورهاي عضو اوپك در بيانيه خود نسبت به محدوديت هايي كه در بخش پايين دستي و پالايشگاه ها وجود دارد اشاره كرده و مي افزايند: نوعي افزايش توليد در چهار ماه اول براي توليد به وجود خواهد آمد و بازار نفت دنيا نياز به ذخاير كافي خواهد داشت.بنابراين توليد نفت اوپك به 7/27 ميليون بشكه خواهد رسيد و كنفرانس كشورهاي صادركننده نفت به رئيس خود اين اختيار را مي دهد تا پس از مشاوره با اعضاي كنفرانس كه تا ماه مه 2005 ادامه خواهد داشت در مورد افزايش 500 هزار بشكه اي نفت تصميم بگيرد.
همچنين در اين بيانيه آمده است: صد و سي و پنجمين كنفرانس كشورهاي توليدكننده نفت نشان داد كه نسبت به ثبات در بازار نفت متعهد است و براي همين هدف كشورهاي عضو طرح هايي را براي افزايش توليد و ظرفيت بندي و نيز سرمايه گذاري هاي جديد ارائه كردند و اين نشان از نگاه كلان اوپك براي تهيه و توزيع نفت مصرف كنندگان است.
همچنين بيانيه فوق، نسبت به پيشنهاد افزايش سبد نفتي تا 11 شاخص اشاره كرده و مي افزايد: اين 11 شاخص دربرگيرنده نفت هاي اصلي كشورهاي توليدكننده است و دبيرخانه اين سبد را روزانه بررسي مي كند و نتايج آن را در كنفرانس آتي اوپك كه پنجم ژوئيه در وين برگزار مي شود، اعلام خواهد كرد.همچنين در پايان، اين بيانيه از رئيس جمهور، دولت و مردم ايران به دليل ميزباني اين كنفرانس در اصفهان تشكر كرده است.