ارتباط عوامل بيماري قلبي با اختلال مشاعر در سالخوردگي
گروه دانش: نتايج تحقيقات جديد پژوهشگران نشان مي دهد چهار عامل بيماري قلبي يعني كشيدن سيگار، ابتلا به ديابت، فشار خون و كلسترول بالا، ممكن است در سنين پيري باعث تحليل شديد قواي مغزي شود.
اين عوامل در گذشته به ضعف قواي مغزي ارتباط داده شده بود اما اين تحقيقات كه نتايج آن در نشريه «نورولوژي» چاپ شده است براي اولين بار ارتباط جدي آنها با تحليل رفتن قواي مغزي در سنين پيري را نشان مي دهد.
به گزارش بي بي سي، دانشمندان از قبل مي دانستند كه ديابت، كلسترول بالا، فشار خون بالا يا كشيدن سيگار براي قلب زيانبار است و همچنين شواهدي وجود داشت كه نشان مي داد اين عوامل به علاوه مي تواند باعث ضعف قواي مغزي يا اختلال مشاعر شود.
براساس اين مطالعه تازه، كه طي 27 سال به روي تقريباً 9000 نفر در كاليفرنيا انجام شده است، اگر كسي در فاصله 40 تا 50 سالگي از ديابت، كلسترول و فشار خون بالا رنج ببرد و سيگار هم بكشد، احتمال آنكه قواي مغزي در او در دوران سالخوردگي مختل شود تقريباً 240 درصد افزايش پيدا مي كند.
اما اگر كسي تنها از يكي از آنها رنج ببرد احتمال اين مشكل در سالخوردگي در او 20 درصد افزايش پيدا مي كند.
دانشمنداني كه اين مطالعه را انجام داده اند مي گويند افرادي كه به فكر سلامت قلبي خود هستند و به طرق مختلف با احتمال ابتلا به بيماري هاي قلبي مبارزه مي كنند، در واقع ضعف قواي مغزي را نيز پس مي زنند.
مجموعه شواهد علمي تاكنون نشان داده است كه داشتن سبك زندگي ناسالم به بسياري از بيماري ها از جمله اختلال مشاعر، بيماري قلبي و سرطان ارتباط دارد و مطالعات تازه نيزاين نظريه را تاييد مي كند.