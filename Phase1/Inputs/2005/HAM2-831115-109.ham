تفهيم قتل غيرعمد به مدير عامل يك كارخانه
گروه حوادث: مديرعامل يك كارخانه سيمان سازي به دليل مرگ دلخراش كارگر آن كارخانه در محل كارش به قتل غيرعمد محكوم شد.
به گزارش خبرنگار ما، دوازدهم مهر ماه حادثه اي دردناك در يك كارخانه سيمان واقع در روستاي باخ كيش از توابع بومهن رخ داد.
در اين حادثه كه كارگر تراشكاري اين كارخانه كه يك مرد 47 ساله بود ساعت 8 و 30 دقيقه صبح روز حادثه در حين كار كردن بر روي يك دستگاه پليش كاري ناگهان گوشه اي از لباسش بين دستگاه قرار گرفت و كارمند تحت تأثير نيروي چرخشي كه در هر دقيقه 500 دور مي زد كشيده شد. نيروي دوراني موجب شكستگي و خورد شدن اعضاي بدن كارگر و همچنين بريده شدن گلوي او شد. جسد اين كارگر كه 27 سال سابقه كار بر روي اين دستگاه را داشت بعد از اين كه بررسي هاي اوليه توسط مأموران نيروي انتظامي و بازپرس ويژه كشيك قتل آن زمان انجام شد به پزشكي قانوني انتقال يافت.
تحقيقات كارشناسي براي مشخص شدن علت اصلي مرگ كارگر مذكور ادامه يافت تا اين كه در نهايت شاه محمدي بازپرس سوم دادسراي امور جنايي تهران بعد از مطالعه دقيق نظريه كارشناسي مدير عامل كارخانه را به دليل بي احتياطي و بي مبالاتي در اجراي نظامات ايمني و عدم تهيه پوشش مناسب براي كارگران در مرگ كارگر مقصر دانسته و اتهام قتل غيرعمد را بر پايه ماده 616 قانون مجازات اسلامي به مدير عامل تفهيم كرد. بر پايه اين قانون در صورتي كه قتل غيرعمد به واسطه بي احتياطي يا بي مبالاتي يا اقدام به امري كه مرتكب در آن مهارت نداشته است يا به سبب عدم رعايت نظامات واقع شود مسبب به حبس از يك تا سه سال و نيز به پرداخت ديه در صورت مطالبه از ناحيه اولياي دم محكوم خواهد شد مگر اين كه خطاي محض باشد. البته اين قانون شامل قتل غيرعمد در اثر تصادف رانندگي نمي شود.