شكايت مرد خياط در دادسراي امور جنايي
گروه حوادث: تحقيقات پليسي براي دو ضارب كه مرد ميانسالي را مورد ضرب و شتم قرار داده و اموال او را دزديده اند آغاز شد.
به گزارش خبرنگار ما، صبح جمعه پسر جواني به كلانتري خاوران مراجعه كرد و از پليس خواست تا جستجو براي يافتن پدرش كه گم شده است را آغاز كنند. اين پسر جوان به مأموران گفت: «پدرم روز گذشته به قصد رفتن به محل كارش منزل را ترك كرد و پس از آن ديگر به خانه بازنگشت.»
مأموران پليس جستجوي خود را آغاز كردند. تحقيقات ادامه داشت تا اينكه صبح روز شنبه مرد گم شده خود به منزل بازگشت. چهره مرد خاك آلود و لباسهايش بهم ريخته بود. وضعيت جسمي مرد نيز نامساعد بوده و به همين دليل خانواده اش او را به بيمارستان انتقال دادند.
روز گذشته مرد مذكور به شعبه داديار سليماني واقع در دادسراي امور جنايي تهران مراجعه كرد و در خصوص غيبت خود گفت: «خياط هستم. روز پنجشنبه براي خريد به حوالي پاسگاه شريف آباد رفتم. در ميان راه احساس كردم دو مرد مرا تعقيب مي كنند. با تصور اينكه قصد ربودن خودروام را دارند در اولين فرصت خودرو را در يك پاركينگ مطمئن پارك كردم و خود پياده به سمت مقصد رفتم. ولي دو مرد همچنان به تعقيب من ادامه دادند تا اينكه در يك منطقه خلوت ناگهان به سويم حمله ور شدند و با پاشيدن اسپري اشك آور به صورتم مرا غافلگير كرده و سپس مرا به شدت مورد ضرب و شتم قرار دادند. آنها بعد از آنكه تمامي وجه نقد و مدارك داخل كيف دستي ام را ربودند مرا در همان وضعيت نامناسب رها كرده و متواري شدند.به دستور داديار سليماني رسيدگي بر روي اين پرونده ادامه خواهد يافت تا متهمان پرونده كه مرد مدعي است او را مورد ضرب و شتم قرار داده و اموالش را دزديده اند، دستگير شوند.