انتقاد آمريكا و رژيم صهيونيستي به نحوه عقب نشيني نيروهاي سوريه از لبنان
واحد مركزي خبر: جمع آوري مراكز و تجهيزات نظامي ارتش سوريه در لبنان ديروز براي دومين روز ادامه داشت.
براين اساس تعداد ديگري از مراكز ارتش سوريه در بيروت و منطقه كوهستاني جبل نيز جمع آوري شد.
منابع خبري گفتند كه كميته مشترك نظامي لبنان و سوريه امروز در نشستي درباره جزئيات برنامه عقب نشيني توافق مي كنند.
همچنين عبدالرحيم مراد وزير دفاع لبنان اعلام كرد عقب نشيني ارتش سوريه به منطقه بقاع تا پايان اين ماه صورت مي گيرد و مرحله دوم يعني بازگشت ارتش به مرز سوريه پس از نشست دولتهاي لبنان و سوريه صورت خواهد گرفت.
اما در مقابل اين اخبار وزير امور خارجه رژيم صهيونيستي گفت:سوريه در حال تقويت نيروهاي اطلاعاتي خود در لبنان است.
به گزارش روزنامه هاارتص چاپ فلسطين اشغالي، سيلوان شالوم اين مطلب را در ديدار با كوفي عنان دبير كل سازمان ملل متحد در مقر اين سازمان در نيويورك عنوان كرد.
معاون وزير امور خارجه آمريكا نيز در جديت سوريه براي خروج از لبنان ابراز ترديد كرد.
به گزارش شبكه تلويزيوني العربيه ديويد ساترفيلد در گفتگوي اختصاصي با اين شبكه عقب نشيني كامل نيروهاي سوري را از لبنان خواستار شد.
ساتر فيلد به العربيه گفت: ما بيانيه اي را كه پس از نشست دمشق صادر شد با دقت مطالعه كرديم.
وي افزود: قطعنامه 1559 شوراي امنيت كاملاً روشن است و بر عقب نشيني كامل نيروهاي سوريه از همه خاك لبنان تصريح مي  كند، نه اينكه نيروهاي سوري در لبنان آرايش مجدد پيدا كنند و به دره بقاع منتقل شوند.