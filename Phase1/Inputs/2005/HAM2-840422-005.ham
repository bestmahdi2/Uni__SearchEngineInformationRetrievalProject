ضرورت توجه جدي به گسترش ايدز
پيشگيري از ايدز يك وظيفه همگاني است، ولي جامعه ايراني از خطر گسترش ايدز و تهديدات آن غافل است.
ايدز نه درمان دارد نه واكسن، اما قابل پيشگيري است. ايدز چهارمين علت مرگ و مير در جهان است و در 32 كشور جهان، اميد به زندگي را كاهش داده است. بر اساس برآورد بانك جهاني و سازمان بهداشت جهاني، در كشورهاي آفريقايي زير صحرا، روزانه 10 هزار نفر به ويروس hiv آلوده مي شوند و روزانه به طور تقريبي بيش از 250 ميليون دلار خرج مهار و كنترل ايدز در جهان مي شود.
دكتر نژادرحيم، متخصص بيماري هاي عفوني بيمارستان طالقاني اروميه درخصوص عوامل اجتماعي گسترش ايدز به خبرنگار ايسنا مي گويد: نگرش هاي منفي به بيماران مبتلا به ايدز و همچنين پنهان ماندن زواياي مختلف اين بيماري از چشم جامعه، موجب گسترش آن شده، زيرا مردم از خطري كه آنها را تهديد مي كند، غافلند.
وي همچنين مي افزايد: ما بايد ضمن دادن آموزش هاي لازم به مردم در خصوص راه هاي انتقال ويروس hiv برنامه هاي وسيع و حساب شده اي داشته باشيم تا بر اساس آن از آسيب هاي اجتماعي و رواني اين بيماري بكاهيم.
در ارديبهشت ماه سال جاري معاونت مركز بهداشت استان بوشهر آمار تخميني موارد آلوده به ايدز را 60 هزار نفر اعلام كرد، در حالي كه مسئولان وزارت بهداشت، آمار ايدز در ايران را حدود 11 هزار نفر گزارش كرده اند.
البته شناخت نادرست از بيماري ايدز منجر به ايجاد نگرش منفي به بيماري شده كه خود باعث گسترش اين بيماري مي شود.
اطلاعات غلط و ناقص و عدم آگاهي جامعه نسبت به بيماري ايدز موجب احساس ناخوشايند و تنفرآميزي نسبت به بيماران و مبتلايان به ايدز شده است و مردم، بيمار مبتلا به ايدز را به ديد يك مجرم مي نگرند و هنوز جامعه ما ايدز را ناشي از فحشا و عياشي مي دانند.
وي ادامه مي دهد: مردم از راه هاي انتقال به خوبي مطلع نيستند و همين موجب وحشت هاي بي مورد حتي در صحبت كردن و دست دادن با بيمار مبتلا به ايدز مي شود.