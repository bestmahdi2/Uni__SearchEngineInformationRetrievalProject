راه زندگي
تأثير دوستان در زندگي نوجوان
دوستان براي نوجوان از اهميت زيادي برخوردارند. وقتي نوجوان ناراحت است و مشكلي دارد، دوستان از او حمايت مي كنند. اگر چه دوست در سراسر زندگي انسان نقش مهمي دارد، اما در دوران نوجواني اين نقش پررنگ تر مي شود. زيرا نوجوان دوست دارد در اوقات فراغت مدت بيشتري را دور از خانواده بگذراند. در ضمن نياز نوجوان به حمايت اجتماعي در اين سن بيشتر است. زيرا به دليل تغييرات جسمي و عاطفي، نوجوان احساس ناامني مي كند و حمايت دوستان براي او مهم است.
تفاوت  دوستي هاي نوجوانان دختر و پسر
دوستي هاي دختران نوجوان از برخي جهات با دوستي هاي پسران جوان تفاوت دارد. دختران نوجوان دوستان را افراد قابل اعتمادي مي دانند كه مي توانند با آنان درد دل كنند، نگراني، اضطراب و اسرار زندگي خود را بگويند. از مد لباس، نحوه آرايش موي سر، مهماني و... صحبت كنند. در حاليكه پسران دوستان را همدم خوبي مي دانند كه با هم فوتبال بازي مي كنند، جوك تعريف مي كنند و موسيقي گوش مي كنند. پسرها كمتر با هم صميمي مي شوند. با هم فوتبال، تنيس بازي مي كنند و سرگرمي مشترك دارند. در ميان دختران نوجوان كه با هم صميمي هستند، رقابت و حسادت بيش از پسران ديده مي شود. دختران نسبت به از دست دادن دوستان صميمي آسيب پذيرند و از اين امر ناراحت مي شوند.
ترس از والدين
دوستي نوجوانان براي والدين نگران كننده است، زيرا مي ترسند كه فرزندان تحت تأثير رفتارهاي بد دوستان قرار گيرند. زيرا گاهي دوستان باعث مي شوند نوجوان با مشكلات زيادي روبرو شود. ولي دوستان براي نوجوانان از اهميت خاصي برخوردارند و آنان را در يادگيري مهارت هاي اجتماعي و ارتباطي كمك مي كنند. والدين بايد نظارت غيرمستقيم بر دوستان نوجوان داشته باشند.
با ترتيب دادن مهماني، تولد يا ديدارهاي دوستانه با خانواده دوستان نوجوان مي تواند شناخت بيشتري از دوستان فرزند خود به دست دهد. بدين ترتيب او را با دوستي با جوانان خوب تشويق مي كنيد.
برخي نوجوانان دوست ندارند يا نمي توانند به راحتي دوست پيدا كنند. برخي سريع دوست پيدا مي كنند و سريع آن را از دست مي دهند. اين امر باعث نگراني والدين نوجوان مي شود. والدين مي توانند نوجوان را تشويق كنند كه سرگرمي داشته باشد و با افراد جديدي روبرو شود. براي مثال كلاس زبان، موسيقي و... برود يا با گروه هايي كه به افراد نيازمند كمك مي كنند فعاليت كند.
گاهي انجام فعاليت خارج از مدرسه براي نوجوانان از دوست پيدا كردن آسان تر است. گاهي برخي نوجوانان به كمي كمك نياز دارند تا مهارت هاي اجتماعي را بياموزند. پيوستن به گروه هاي جواناني كه فعاليت هاي اجتماعي مثبت دارند، به جوانان كمك زياد مي كند. والدين با شناخت اين گروه ها مي توانند فرزندان را به پيوستن به آن تشويق كنند.