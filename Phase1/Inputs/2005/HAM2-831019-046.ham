ديدگاه
ضرورت ها و اهداف يك طرح
سيدامير سياح
از روزي كه طرح تثبيت قيمت كالاها و خدمات دولتي در صحن علني مجلس مطرح شد، به وضوح پيش بيني مي شد كه اين طرح با مخالفت شديد مديران دولتي روبرو مي شود، چرا كه آنها طي 15 سال گذشته عادت كرده اند در «هزينه كردن» قيد چنداني نپذيرند و كسر بودجه ناشي از هزينه هاي دايماً روبه  رشد دستگاه مديريت خود را از طريق افزايش نرخ كالاها و خدمات توليدي خود جبران كنند.
اين رويه به ويژه از اوايل برنامه سوم توسعه كه به صورت افزايش قابل پيش بيني قيمت كالاها و خدمات دولتي در نوروز هر سال خود را نشان مي داد، تورم انتظاري رو به رشدي را به اقتصاد ايران تحميل مي كرد.رشديابندگي اين نوع تورم تحميلي به حدي بود كه تورم بهار سال هاي 82 و 83 حالتي غيرعادي به خود گرفت و از حد تحمل جامعه و مسئولان كشور خارج شد.چنين بود كه در بهار هر دو سال اخير، دولت بر اثر شدت نارضايتي عمومي از تورم، ستاد عالي مقابله با تورم تشكيل داد و... اما بهار 84 با بهار همه سال هاي پيش از آن تفاوت داشت چرا كه امسال دولت جداً قصد داشت نرخ بنزين را نه مانند سالهاي قبل 10 درصد تا 23 درصد، بلكه 125 درصد افزايش دهد(از ليتري 80 تومان به ليتري 180 تومان). حداقل چهار برآورد علمي، نتيجه تورمي چنين تصميمي را تخمين زده اند: افزايش نرخ تورم از 30 تا 40 درصد افزون به نرخ تورم 15 درصدي موجود.
درباره تبعات اجتماعي- امنيتي اين تصميم تاكنون كمتر دولتمردي سخن گفته است.حتي نمايندگان مجلس ششم نيز كه از چند برابر شدن قيمت سوخت در ماده(3)، برنامه چهارم توسعه را تصويب كردند، احتمالا بيشتر به جاي فكر عواقب امنيتي _ اجتماعي تورم چند ده رقمي اين تصميم، به حل معضل ترافيك و يا برطرف شدن قاچاق بنزين از مرزهاي شرقي و غربي كشور مي انديشيده اند.از سوي ديگر به نظر مي رسد طرفداران افزايش قيمت بنزين درباره قاچاق سوخت از مرزهاي شرقي و غربي كشور هم اغراق مي كنند.درباره ميزان واقعي قاچاق بنزين هر چند تاكنون ارقام رسمي و روشني ارايه نشده و ميزان آن هر چقدر باشد(براساس گفته رسمي وزير نفت در كميسيون بودجه مجلس حدود 8 دهم درصد كل مصرف بنزين)، مايه تاسف و نگراني است ولي نگراني از بابت قاچاق آنقدر جدي نيست كه براي مقابله با آن، امنيت ملي را در معرض خطر تورمي سهمگين قرار دهيم.طرح تثبيت قيمت ها براساس چنين ضروريتهايي تدوين شده است. اين طرح اگر درست و كامل اجرا شود، نه آن طور كه برخي دولتمردان القا مي كنند مي خواهد تورم را با شلاق و دستور و غل و زنجير مهار كند، نه طرح هاي عمراني را مختل خواهد كرد و نه باعث برداشت از صندوق ذخيره ارزي و افزايش نقدينگي خواهد شد.اجراي چنين طرحي البته آسان نيست، همانطور كه هيچ درمان واقعي و موثري آسان نيست. طرح مجلس از دولت مي خواهد مشكل مصرف بي رويه و مسرفانه بنزين را با روشهاي موثر غيرقيمتي حل كنند نه روش آزموده شده، بي تاثير و بسيار و خطرناك جهش قيمت آن.مجلس در اين طرح، همچنين از مديران شركت هاي دولتي مي خواهد كسر بودجه خود را به جاي افزايش قيمت محصولات، با صرفه جويي در هزينه هاي زايد حل كنند.