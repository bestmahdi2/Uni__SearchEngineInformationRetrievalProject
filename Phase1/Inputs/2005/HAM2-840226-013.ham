زاويه ديد
تهران و دولت ميهمان
امير موسي كاظمي - در اينكه تهران بزرگترين محل تمركز تمامي اشكال فعاليت هاي اقتصادي، اجتماعي، سياسي، فرهنگي و ورزشي است، شكي نيست. حركت به سوي تمركز قدرت سياسي كه به تهران قدرت بيشتري در عرصه ملي بخشيد، تشكيل يك بازار ملي و وحدت فضاي ملي كه در آن مركزيت پايتخت به آن، اين امكان را داد كه سرمايه و نيروي كار را از اطراف و اكناف كشور به خود جلب كند، ورود ايران به بازار جهاني كه در اثر آن تهران نقش واسطه و پل بين ايران و جهان خارج را به عهده گرفت و ده ها دليل ديگر، همه و همه تحولاتي هستند كه در مركزيت تهران به عنوان قطب بدون رقيب فعاليت هاي دولتي و خصوصي نقش داشته و دارند.
رابطه ميان رشد تهران از يك سو و تمركز قدرت سياسي و اقتصادي در آن از سوي ديگر، امري طبيعي و محتمل است، اما آنچه در اين ميان دور از انتظار و غير عادي مي نمايد، تناسب نداشتن وضعيت استقرار مراكز حكومتي در پايتخت با وضعيت درآمدي اين شهر است.
در شرايطي مركزيت تهران اين شهر را ميزبان هزاران ميهمان ناخوانده كرده كه امكانات و منابع پايتخت نه تنها جوابگوي شهروندان تهراني نيست، بلكه هيچ اراده اي نيز براي جبران گوشه اي از هزينه هاي تحميل شده به اين شهر مشاهده نمي شود.
به بيان دقيق تر مي توان گفت دولت تنها در استفاده از مراكز مستقر در تهران خود را شريك مي داند، ولي در پرداخت هزينه هاي اين مراكز نه. شاهد اين ادعا نيز بدهي 318 ميليارد توماني دولت به شهرداري تهران از محل پرداخت عوارض است كه گويا تدبيري براي جبران آن انديشيده نشده است. اما اين تنها يك روي سكه است، چراكه شانه خالي كردن دولت از پرداخت اين بدهي حتي از ماهيت وجودي آن سوال برانگيزتر است. كسري بودجه شهرداري تهران به دليل تامين نشدن 120 ميليارد تومان از بودجه پيش بيني شده سال 83 كه بخشي از همان بدهي سنگين بود و بعد متهم كردن شهرداري به فروش 200 ميليارد تومان تراكم بيش از ميزان تعيين شده، روي ديگر سكه است كه به مراتب غم انگيزتر از اصل ماجراست.
بدون ترديد بي توجهي به نيازها و كمبودهاي شهري كه مقر دولت به شمار مي رود، نه تنها ناعادلانه و به دور از معيارهاي جهاني است، بلكه جفايي است در حق شهرونداني كه بايد هزينه حضور دولت در شهرشان را از جيب بپردازند.
عمر اين دولت كه به آخر رسيد، اما شايد دولتمردان جديد قدردان ميزبان ميهمان نواز خود باشند.