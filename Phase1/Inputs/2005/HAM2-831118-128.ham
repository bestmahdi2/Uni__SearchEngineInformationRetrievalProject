آيت الله طالقاني
ياسر هدايتي
وقتي درخت آزادي و ايمان مرد و زن مسلمان ايراني در بهار بهمن ماه پنجاه و هفت گل داد تا امروز تحليل هاي زيادي را شاهد بوده ايم، اما نكته اصلي كه هيچ گاه نمي توان منكر آن شد وجود انديشمنداني است كه در شب ديجور حكومت ستم شاهي با انديشه ورزي و عملي مبتني بر آن به آبياري آن نهال پرداخته و اگر چه بعضي خود حتي نرسيدند كه سر برآوردن اين نهال را از مغاك خاك ببينند و يا ديرپايي نزيستند تا سترگي امروز آن نهال نوپا را ببينند، اما در هر جهت بر ما واجب است كه به عنوان نسل سومي كه از پي آن معماران انديشه ورز انقلاب آمده ايم تا به آبادي و سربلندي ايران بزرگ اسلامي بينديشيم، آشنايي بيشتري با آن بشارت دهندگان فجر پيدا كنيم و اين نوشتار كه در چند شماره دنبال خواهد شد، هدفي جز اين ندارد و ايدون باد.
مصيبت تو كه پيش امام خواهد برد
كدام جرأت ياغي پيام خواهد برد
كه زخم سنگ قضا شيشه امل بشكست
به فتنه بازوي اسلام را اجل بشكست
كه مي برد خبر از شام هجر حيدر را
كه كشت محنت صحراي درد، اشتر را
اميد شادي اسلام و خصم كافر مرد
به داغ محنت اسلاميان اباذر مرد
(علي معلم دامغاني)
پيرمردي كه او را در مجاهده و مبارزه چونان ابوذر زمان مي دانستند در شهريور ماه هزار و سيصد و پنجاه و هشت در حالي مردم را ترك كرد و به سراي باقي شتافت كه هنوز آثار دهشتناك زندانهاي رژيم پهلوي و مبارزات سنگيني كه تا آخرين لحظه دست از آن نشست، ضربات جبران ناپذيري را بر روح اين ابوذر زمان ايران بجا گذاشته بود.
مردي كه حضرت امام چندين روز پس از فوت او وقتي در فيضيه تهران به ياد او صحبت مي كند مي گويد:« ما برادري را از دست داديم و ملت پدري و اسلام مجاهدي را.»
آيت الله طالقاني كه مبارزه خود را از سال 1318 يعني از دوران پهلوي اول شروع كرد، اولين زندان و تبعيد سياسي خود را نيز در همان سالها تجربه كرد و خود در كنار حضرت امام و مبارزان ديگر به عنوان چراغي فرا راه مبارزان ديگر به تعليم و تربيت مجاهدان و مبارزان مي پرداخت. زنده ياد شريعتي مي گويد: «در آن سالهاي خفقان و ظلماني، هر وقت به تهران مي آمدم، تنها مسجد «هدايت» و آيت الله طالقاني بودند، كه همچون مناره اي در كوير نمايان بودند و مي درخشيدند.»
آيت الله سيدمحمود طالقاني، كه در كودكي و به واسطه پدر توانسته بود آيت الله مدرس را درك كرده و با شركت در جلسه هاي ايشان با انديشه هاي مرحوم مدرس نيز آشنا شده بود، در سال 1290 در طالقان به دنيا آمد و بعد از تحصيلات در قم و نجف به تهران مي آيد تا ادامه مبارزات خود را پي بگيرد.
آيت الله طالقاني در سال 1318 در حالي به تهران مي آيد كه موفق به گرفتن اجازه اجتهاد از آيت الله حايري شده و از نظر تاريخي تنها دو سال به شهريور 1320 مانده بود. بستر اجتماعي و سياسي آشفته آن روزگار ايران با مولفه هايي چون فقر شديد فرهنگي و اجتماعي- اقتصادي و گسترش روزافزون انديشه هاي ماترياليستي و ماركسيستي در ميان جوانان زمينه را براي از بين بردن هويت اسلامي ايران مهيا كرده بود و در اين ميان، ايشان به عنوان يك مبارز و اسلام شناس تا سالها با جلسات تفسير قرآن و اصول عقايد اسلامي و همچنين تشكيل انجمنهاي خيريه گامهاي بسيار مهمي را در راه تحقق حكومت آرماني اسلامي برداشتند.
مرحوم طالقاني با طرح ايدئولوژي اسلامي خود و با عمق بخشيدن آن با تفسير كارآمد و متناسب با آن روزگار از قرآن در مسجد «هدايت» كه به نوعي پايگاه ايشان بود تاثيرات فراواني را بخصوص بر جوانان داشت. از جمله تاثيرات و فعاليتهاي بسيار مهم ديگر ايشان، فعاليت در زندان بود. به ويژه وقتي كه حضور زندانيان چپ و زندانيان خلافكار، قاتل و دزد... در كنار زندانيان سياسي مسلمان منجر به آسيب ديدگي جدي زندانيان مسلمان مي شد، حضور پرشور و گرم و مكتبي اين مجاهد وارسته علي رغم شكنجه ها و خطراتي كه متوجه ايشان بود تاثير بسيار مثبتي در روحيه زندانيان گذاشت. يكي ديگر از برجستگي هاي فكري و نظري آيت الله طالقاني نگره ايشان به وحدت اسلامي و عدم تفرق بخصوص در ماهها و سالهاي بعد از انقلاب بود. ايشان در تئوري پردازي وحدت خود در تحليل جريان هايي چون نهضت مشروطيت، نهضت ملي شدن صنعت نفت و... عامل اصلي شكست را در كنار عوامل ديگر تفرق و جدايي عوامل انقلابي و مبارز مي دانست. ايشان درباره نهضت فرهنگي دهه چهل و پنجاه و حضور روحانيون و دانشگاهيان در آن تاكيد بسياري داشتند و با تعبيري كه از آيت الله شهيد مطهري و دكتر شريعتي مي كردند و آنها را شهيد راه خدا مي ناميدند، اين گونه مي گفتند كه «دو محقق، دو مظهر از دو ديد اسلام را به جوانها ارائه كردند، قرآن و اصول اسلام را ارائه كردند». از ديگر منابعي كه آيت الله طالقاني در احياء تفكر ديني خود از آن سود فراوان برده بود نهج البلاغه است و به همين خاطر نيز دست به ترجمه نهج البلاغه اي نيز زدند كه متاسفانه تنها توانستند تا خطبه 81 نهج البلاغه را ترجمه و منتشر كنند.
آيت الله طالقاني پس از آن كه از پيوستن به نهضت ملي ايران و كارآمدي آن نااميد شدند و ديدند كه جبهه ملي در عمل مقصود ايشان را از مبارزه اصولي با شاه برآورده نمي سازد، نهضت آزادي ايران را در ارديبهشت 1340 تاسيس كردند. در بررسي سير مبارزاتي مرحوم طالقاني دو قسمت برجسته زندان و تبعيد ايشان وجود دارد كه خود فصلي جداگانه مي طلبد اما به طور كل بايد گفت كه وجود ايشان در تبعيد و زندان نيز بسيار موثر بود. آن چنان كه در زندان توانستند كتاب پرتوي از قرآن را كه تفسير بخش هايي از قرآن است به اتمام برسانند. آيت الله طالقاني در بعد از ورود امام به ايران و پيروزي انقلاب به رياست شوراي انقلاب انتخاب شدند و همچنين به عنوان نخستين امام جمعه در جمهوري اسلامي شش نماز جمعه و نماز عيد فطر را اقامه كردند. نمازهاي جمعه اي كه آخرين آن در روز 16 شهريور 1358 در بهشت زهرا و بر سر قطعه شهداي 17 شهريور 57 برپا شد.
در خطبه آن نماز مرحوم طالقاني به شدت بر تصويب قانون شوراها اصرار داشت و با تاكيد بر اصل شوراها و سپردن كار مردم به خودشان به دنبال وفاق و وحدت ملي بود. همان وحدتي كه مي توانست ضامن بقاي نهال نوپاي جمهوري اسلامي بشود.