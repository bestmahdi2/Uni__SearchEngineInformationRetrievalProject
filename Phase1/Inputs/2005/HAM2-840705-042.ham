سنت شكني در بازار سرمايه
نخستين گزارش عملكرد كارگزاران بورس منتشر شد
گروه بورس: سرانجام پس از سال ها انتظار سازمان بورس اوراق بهادار براي نخستين بار يك گزارش رسمي اما محدود از عملكرد كارگزاران فعال در بازار سهام منتشر كرد.
به گزارش خبرنگار ما تا پيش از اين هيچ گونه اطلاعات و آماري از ميزان كاركرد كارگزاران بورس اجازه انتشار نيافته بود و حتي نسبت به گزارش هاي موردي منتشر شده در اين باب به طور غيررسمي اعتراض مي شد.
اين در حالي است كه همه شركت هاي پذيرفته شده در بورس تهران در دوره هاي معين و تحت ضوابطي سخت موظف به انتشار آمار و اطلاعات مربوط به خود هستند، اما كارگزاران بورس به عنوان واسطه هاي معاملات در بازار سهام با وجود ارتباط گسترده شان با سرمايه گذاران و سهامداران از اين امر مستثني شده بودند.
در گزارش سازمان بورس كه به وسيله كارشناسان مركز تحقيقات و توسعه بازار سرمايه تهيه و تدوين شده فقط به درصد سهم هر كارگزار از كل معاملات اشاره شده و اطلاعات ديگري در اختيار فعالان بازار قرار نگرفته است.
براساس اين گزارش كارگزاري بانك صادرات در چهار ماه نخست امسال فعال ترين كارگزار بورس تهران بود. اين كارگزاري در دوره ياد شده 14درصد از كل معاملات سهام را در بورس تهران انجام داده است.
كارگزاري بانك ملي نيز با در اختيار گرفتن 4/10درصد از كل معاملات رتبه دوم را در جمع كارگزاران فعال بورس به خود اختصاص داده است.
گذشته از دو كارگزاري ياد شده كه متعلق به بانك ها هستند شركت هاي كارگزاري نهايت نگر و كيمياسهم در اين دوره هر يك بيش از 6درصد سهم بازار را در اختيار گرفته و به عنوان فعال ترين كارگزاران خصوصي بورس شناخته شده اند.براساس اين گزارش طي مدت ياد شده 91درصد كل دادوستدها در بورس تهران از طريق 42كارگزار انجام گرفته و 28كارگزار ديگر در مجموع 9درصد دستورهاي خريد يا فروش را وارد سيستم معاملات كرده اند.
اين گزارش حاكي است: در چهار ماه نخست امسال دو شركت كارگزاري بانك مسكن و بانك رفاه كارگران بيشترين ركود را در فعاليت هاي خود شاهد بوده اند. در حالي كه سال گذشته 6/17درصد از كل مبادلات از طريق كارگزاري بانك رفاه انجام شده بود، طي دوره ياد شده در سال جاري حجم عملكرد كارگزاري بانك رفاه به 6/1درصد كاهش يافت. از سوي ديگر حجم فعاليت كارگزاري بانك مسكن نيز از 3/9درصد در سال گذشته تا 5/2درصد در سال جاري پايين آمد.