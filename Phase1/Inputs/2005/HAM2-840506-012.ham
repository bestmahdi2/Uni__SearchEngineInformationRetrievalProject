نگاه
فقرا در تصادفات آسيب پذيرترند
معاون سياستگذاري و برنامه ريزي وزير رفاه و تامين اجتماعي، مرگ و مير ناشي از حوادث و سوانح رانندگي را يكي از چالش هاي مهم كشور برشمرد.
دكتر واعظ مهدوي تاكيد كرد: اين چالش بايد از طريق حذف نقاط حادثه خيز جاده ها، نصب علائم راهنمايي و رانندگي، بهبود تجهيزات ايمني خودروها، آموزش رانندگان و كنترل تخلفات رانندگي و نيز ساير راهكارهاي موجود كاهش يابد.
وي با اشاره به اينكه در جهت كاهش حوادث و سوانح رانندگي شوراهايي در سطح وزارت بهداشت، رفاه و نيروي انتظامي فعال شده است، افزود: بررسي وضعيت اقتصادي و اجتماعي افرادي كه در اثر سوانح رانندگي فوت مي كنند نشان مي دهد كه فقرا و ضعفا بسيار آسيب پذير تر از ثروتمندان هستند؛ بنابراين بايد در جهت كاهش آسيب پذيري گروه هاي فقير از سوانح و حوادث رانندگي برنامه ريزي شود.
به گفته معاون وزير رفاه بر اساس آمار، 19 هزار و 888 مورد تصادف در استان تهران طي سال 83 صورت گرفته كه در سال پاياني برنامه چهارم اين رقم بايد به 7 هزار مورد كاهش يابد.
لزوم تجديد نظر در طرح تعيين مهريه
يك قاضي دادگاه با اشاره به تاثيرات منفي تعيين مهريه بر اساس شغل پدر دختر، آن را ورود به حريم شخصي افراد دانست و بايگاني كردن اين طرح را خواستار شد.
حسينيان با تاكيد بر اين كه يكي از شرايط اساسي هر قراردادي قصد و رضايت طرفين است، افزود: طبق ماده 1080 قانون مدني تعيين مقدار مهر نيازمند رضايت طرفين است و لزوم رضايت طرفين در قراردادها ناشي از اصل آزادي و حاكميت اراده و اختيار طرفين در قراردادها بوده است.
وي با يادآوري اين كه تحقق اين امر(رضايت طرفين در قراردادها)مبتني بر اصول شريعت اسلامي است، افزود: مهريه پول يا مالي است كه مرد هنگام ازدواج از روي صداقت و مهر و محبت به زوجه اهدا مي كند يا به عنوان دين در ذمه خود قرار مي دهد. لذا تعيين قبول و بر عهده گرفتن آن بايد با رضايت كامل و از روي صداقت بوده، كرامت و منزلت زن را حفظ كند.
طبق مقررات قانون مدني، مهريه در زمان ازدواج توسط طرفين و بر اساس معيارهاي مورد نظر آنها تعيين مي شود و در صورتي كه در ازدواج دائم مهر ذكر نشده يا عدم آن ثبت شده باشد، طرفين مي توانند بعد از عقد مهر را به تراضي معين كنند، اما اگر قبل ازتراضي در مهر معين بين آنها ازدواج انجام شد، زن مستحق مهرالمثل مي شود.
وي در ادامه با استناد به ماده 1091 قانون مدني ادامه داد: براي تعيين مهرالمثل بايد حال زن از حيث شرافت خانوادگي و ساير صفات و وضعيت او نسبت به زنان مشابه و نزديكان و همچنين رويه معمول عرف جاري در نظر گرفته شود.
اين قاضي دادگاه ادامه داد: بر اين اساس تعيين سقف مهريه توسط مجلس با اصل تعيين مهريه كه بايد با تراضي طرفين انجام شود منافات دارد و علاوه بر اين باعث دخالت بيشتر حكومت در حوزه ي روابط خصوصي و قراردادي طرفين مي شود.
وي همچنين گفت: شغل پدر تنها يكي از ملاك هاي تعيين مهريه در عرف و توسط دادگاه هاست، زيرا ممكن است به واسطه آنكه خصوصيات خود دختر بيشتر ملاك است، مهريه دختر يكي از مسئولان و افراد ثروتمند جامعه به لحاظ خصوصيات خود دختر به مراتب پايين تر از مهريه فردي معمولي باشد.
اين قاضي دادگاه گفت: به واسطه ي نقش معضل پيدا كردن مهريه هاي سنگين جهت ازدواج، مجلس با ارائه طرحي، حداكثري را براي مهريه تعيين و ساليانه نيز بر اساس شاخص بانك مركزي و تورم درصدي به آن اضافه كند يا بر اساس طرحي به طرفين اين حق اعطا شود كه پس از ازدواج يا هنگام مطالبه مهريه چنانچه مهريه را متناسب با مهرالمثل ندانسته، از دادگاه تقاضاي تعديل مهريه را بكنند تا دادگاه بعد از بررسي بر اساس تشخيص در جهت تعيين مهريه اقدام كند.