گسترش آنفلوآنزاي مرغي
مهدي صارمي فرد - موارد ابتلاي انسان ها به آنفلوآنزاي مرغي در جنوب شرق آسيا روز به روز افزايش مي يابد. خطر همه گيرشدن اين بيماري در جنوب شرق، بشر را تهديد مي كند. اما نكته ناخوشايند، جهش هاي احتمالي است كه ممكن است باعث گسترش بيماري و آسان تر شدن راه هاي انتقال شود. اين درحالي است كه كاغذ بازي اداري باعث شده كه تلاش هاي همه جانبه براي توقف روند روبه رشد اين بيماري با مشكل مواجه شود.
دكتر كلاوس اشتور مدير برنامه آنفلوآنزاي سازمان بهداشت جهاني(who)تنها يك راه را براي جلوگيري از شيوع بيماري در بين انسان مفيد مي داند و آن شناسايي سريع مبتلايان و قرنطينه كردن آنها و تجويز داروي( tamiflu(oseltamivo phosphate براي آنان است. سازمان بهداشت جهاني با استفاده از شبيه سازي هاي رايانه اي از گسترش اين بيماري نشان داده كه در صورت سرعت عمل كافي مي توان جلوي اپيدمي را گرفت. حداكثر مدت زمان لازم براي اجراي برنامه پيشگيري طبق شبيه سازي هاي كامپيوتري تنها 30روز است، اما اين در حالي است كه وزارت بهداشت ويتنام اعلام كرده است كه يافتن مبتلايان و اقدام جهت درمان حداقل4 هفته زمان مي برد.
دكتر اشتور اعلام كرده در حالي كه تنها مدت بسيار كمي زمان براي جلوگيري از اپيدمي ويروس وجود دارد، اين طرح سازمان بهداشت جهاني درگير ودار كاغذ بازي هاي دولت ويتنام اسير شده و شانس را براي توقف گسترش بيماري روز به روز كمتر مي كند.
در هفته گذشته در كنفرانس سازمان بهداشت جهاني در مانيل پايتخت فيليپين كه با حضور وزراي بهداشت فيليپين، ويتنام، كامبوج و لائوس برگزار شد، از كشورهاي تحت تاثير اين بيماري خواسته شد كه تلاش بيشتري در مبارزه با آنفلوآنزاي مرغي از خود نشان دهند. در 18 ماه گذشته، 89 مورد ابتلاي انسان به آنفلوآنزاي مرغي مشاهده شده كه 52مورد مرگ را در پي داشته است. البته در 16 ارديبهشت، وزارت بهداشت كامبوج موارد جديدتري نيز اعلام كرده است. دولت ويتنام نيز اعلام كرد كه در تلاش براي مبارزه با اين بيماري600هزار مرغ مبتلا در مرغداري هاي شهر هوشي مينه را نابود مي كند.
اتحاديه  اروپا نيز ورود گوشت مرغ از جنوب شرق آسيا را ممنوع كرده و به اعضاي خود اخطار داده كه مراقب هرگونه نفوذ ويروس به درون مرزهاي اتحاديه اروپا باشند. به گفته دكتر اشتور، در حالي كه نگراني ناشي از جهش در ويروس و همه گير شدن ناگهاني آن در جنوب شرق آسيا افزايش يافته، داده هاي كمي از نحوه گسترش بيماري در اختيار سازمان بهداشت جهاني قرار دارد كه هرگونه تصميم گيري براي اتخاذ استراتژي جديد براي جلوگيري از اپيدمي را مشكل ساخته هرچند بنا به اظهارات وي، هنوز مشكل است بتوان گفت چقدر به يك فاجعه نزديك هستيم اما دولت ويتنام همچنان پيشنهادات كمك از طرف سازمان بهداشت جهاني براي مبارزه با آنفلوآنزاي مرغي را رد مي كند.
منبع:nature