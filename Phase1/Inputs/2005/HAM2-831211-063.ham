بودجه و حقوق اعضاي هيأت علمي دانشگاه ها افزايش يافت
ايسنا: بودجه دانشگاه هاي پزشكي و غيرپزشكي كشور در سال آينده 24 تا 29 درصد افزايش يافت.
دكتر صديقي، معاون سازمان مديريت و برنامه ريزي با اعلام اين خبر و با اشاره به تأمين اعتبار و كسري بودجه دانشگاه ها، اظهار كرد: دانشگاه هاي پزشكي و غيرپزشكي كشور امسال در پرداخت هاي سال جاري و بويژه پرداخت هاي پرسنلي با مشكلاتي مواجه بودند كه اغلب اين مشكلات با مصوبات سال جاري دولت در خصوص افزايش پرسنلي مرتبط است، زيرا برخي از اين مصوبات در اعتبارات دانشگاه ها پيش بيني نشده بود.
وي با بيان اينكه تمام تلاش دولت عدم مواجهه با مشكل در خصوص افزايش و پرداخت هاي پرسنلي بود، تصريح كرد: در اين راستا لايحه اي مبني بر امكان جابجايي رديف ها براي تأمين هزينه هاي پرسنلي به مجلس ارايه شد.
دكتر صديقي افزود: در دانشگاه هاي علوم پزشكي امسال با پرداخت 100 درصدي اعتبارات تخصصي مشكلات موجود برطرف شد و باقي مشكلات هم با تصويب لايحه جديد در مجلس توسط سازمان مديريت تأمين مي شود.
به گفته وي، در حوزه آموزش عالي غيرپزشكي نيز با تكميل تخصيص ها و در حد امكان مشكل كسري ها حل خواهد شد و اميدواريم كه هيچ گونه پرداخت پرسنلي چه در حوزه آموزش عالي پزشكي و چه غيرپزشكي باقي نمانده و كليه عيدي و پاداش تا پايان سال پرداخت شود.
دكتر صديقي همچنين با بيان اينكه بودجه سال آينده بخش آموزش عالي پزشكي و غيرپزشكي با افزايش روبرو خواهد بود، گفت: بودجه دانشگاه ها براي سال آينده بين 24 تا 29 درصد افزايش يافته است كه بخشي براي هزينه هاي جاري و بخشي براي افزايش هاي پرسنلي به ويژه اعضاي هيات علمي پيش بيني شده است.
معاون سازمان مديريت در ادامه گفت وگو با ايسنا با اشاره به افزايش حقوق اعضاي هيأت علمي بر اساس شاخص هاي مشخص در آيين نامه تسهيلات، اظهار كرد: اين افزايش حقوق كه در گذشته شامل 40 درصد اعضاي هيأت علمي بود به 100 درصد اعضاي هيأت علمي افزايش يافت و پيش بيني مي شود با اين افزايش معيشت، سال آينده سال خوبي براي اعضاي هيأت علمي كشور باشد.
دكتر صديقي در خاتمه تصريح كرد: در اين آيين نامه،فوق العاده ويژه اي براي اعضاي هيأت علمي پيش بيني شده كه اين فوق العاده ويژه تا دو برابر حقوق و مزايا را مي پوشاند.