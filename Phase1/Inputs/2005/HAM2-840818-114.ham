در حاشيه اظهارات تازه وزير راه و ترابرياز خبر تا عمل
وزير راه و ترابري گفته است: ايران از رتبه نخست سوانح جاده اي دنيا فاصله گرفته و ديگر از لحاظ تلفات جاده اي در رتبه چند كشور اول قرار ندارد.
اين گفته محمد رحمتي در نگاه اول خبر مسرت بخشي است به ويژه آن كه با اجراي طرح «الزامي شدن بستن كمربند ايمني از مبدأ تا مقصد» مي توان كاهش بيشتر اين حوادث دلخراش و رقت بار را انتظار داشت. اما با وجود اين، آمار تلفات انساني در جاده هاي كشور همچنان دهشتناك است، به گونه اي كه فرمانده پيشين نيروي انتظامي مرگ و مير سالانه ناشي از تصادفات در كشور را بيش از آمار سالانه شهداي جنگ تحميلي برآورد كرد. براساس آمارهاي اعلام شده رسمي در سال 83 بيش از 18 هزار نفر در جاده هاي كشور بر اثر تصادف جان باخته اند و دهها هزار نفر نيز مجروح شده اند. اين آمار گوياي آن است كه در هر ساعت دستكم 2 هموطن در جاده ها كشته شده است. به اين آمار تكان دهنده علاوه بر صدمات اقتصادي و از بين رفتن سرمايه هاي كشور بايستي آثار جبران ناپذير و نگران كننده آسيب هاي اجتماعي ناشي از بِي سرپرست شدن بسياري از خانواده ها را نيز افزود. از سويي ديگر حجم متراكم پرونده هاي قضائي در رابطه با اين حوادث و افزايش آمار زندانيان محكوم به پرداخت ديه و آثار و تبعات آن را نيز نمي توان از نظر دور داشت.
در كنار همه اين موارد وضعيت نابسامان جاده هاي كشور كه بعضا تا 2 هزار نقطه حادثه خيز براي آن شناسايي شده، نقص علايم هشداردهنده و ضعف عمليات امدادرساني در جاده ها و از همه مهم تر فرهنگ غلط رانندگي در كشور، آمار و آثار تصادفات را بالا نگه مي دارد. به نظر مي رسد براي حل اين مشكل اساسي 3 اراده بايد توأمان شكل بگيرد.
اول، دولت بايد براي توسعه و بهبود راه هاي كشور و حمل و نقل عمومي عزم جدي به عمل آورد. هزينه اين توسعه قطعا بيشتر از آثار پيدا و پنهان صدمات انساني، اقتصادي و اجتماعي تصادفات جاده اي نيست؛ ضمن اين كه اقدام در اين جهت با مشاركت بانك ها و بخش خصوصي زمينه هاي اشتغال و رونق اقتصادي را نيز فراهم مي آورد.
دوم؛ اراده نيروي انتظامي در اجراي صحيح و درست قوانين و مقررات و پيگيري مستمر آن نقش مهمي در كاهش حوادث ناشي از تصادفات دارد. اجراي درست قانون بستن كمربند ايمني و جا انداختن آن ظرف چند سال اخير حكايت از اين دارد كه اجراي مقررات نياز به جديت و استمرار دارد.
سوم و مهم ترين نكته، فرهنگ سازي و آموزش مداوم شهروندان در جهت استفاده درست از وسيله نقليه، آشنايي با قوانين و مقررات و همچنين آثار و تبعات ناشي از بي توجهي به قانون است. نهادهاي فرهنگي، رسانه ها و دستگاه هاي آموزشي همچون آموزش و پرورش بايد با برنامه اي هماهنگ در اين جهت حركت كنند و آموزش و فرهنگ سازي را در همه سطوح مورد توجه قرار دهند.