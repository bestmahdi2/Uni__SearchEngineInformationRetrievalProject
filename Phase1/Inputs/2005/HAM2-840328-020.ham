نگاه
پيامدهاي مشاوره جوانان با غير متخصص ها
حسين باهر- اگر در اسلام مشاوره، حتي براي پيامبر اكرم(ص)در حكم امريه وارد شده(وشاور هم في الامر)، نشانه ضرورت آن است، يعني براي عقل كل و ختم رسل، چه رسد به ديگران و سايرين. با اين همه متاسفانه فرهنگ مشاوره در ايران كمتر به چشم مي آيد. اين امر از خانه و خانواده ها نشات مي گيرد؛ اينكه شوهرها همسرانشان را قبول ندارند و فرزندان هيچكدام را. علاوه بر اين، اين ماجرابه صورت فرهنگ درآمده و نسل سوم انقلاب را با واقعيت متقابلي روبه رو كرده است؛ يكي آشنايي با اينترنت و روند رو به رشد تجردي زمان و يكي محدوديت هاي مكاني كه گويي مسيري قهقرايي به خردمندي جوانان مي دهد.اگر از نظر علمي بخواهيم توضيحي بدهيم بايد بگوييم كه منحني iq(هوشمندي)بچه هاي ما روندي صعودي يا تصاعد هندسي داشته است و حال آنكه منحني iq(خردمندي)آنها روندي نزولي با تصاعد عددي را طي كرده، يعني به جاي آنكه اين دو منحني در نقطه اي مجانب هم شوند، دائما رو به تنافر دارند. در اين راستا، فاصله بين نسل ها هم مزيد بر علت شده است، يعني فاصله فرهنگي هر نسلي نسبت به نسل گذشته خود آنقدر زياد است كه گويي انقطاعي فرهنگي رخ داده، يعني آنچه كه براي نسل گذشته ارزش بوده، براي نسل هاي دوم و سوم، بي تفاوت يا ضد ارزش مي نمايد. در چنين شرايطي كه التقاط امرقديم و جديد را در ذهن و عمل جوانان مشاهده مي كنيم، چاره چيست؟در ذيل نكاتي را به صورت فهرست وار به عرض مي رسانيم، اميد كه مفيد باشد:
1 – بزرگترها بايستي شرايط زماني و مكاني كوچكترها را درك كنند و به آنها شخصيت بدهند.
2 - هرگز رفتارهاي تند و كند آنها را در جهت مقابله با خود و خانواده تلقي نكنند.
3 – اين تلقي و تلقين كه مشاوره براي بيماران رواني است را بايد از اذهان زدود، چه حتي بيماران روحي و رواني هم مجرم نيستند، بلكه محرومند و بايد با آنها در كمال احترام برخورد كرد.
4 – ضمنا بايد با اهل نظر در هر زمينه اي مشورت كرد، همانگونه كه در امور پزشكي با يك پزشك متخصص مشورت يا در مسائل ديني از اعلم تقليد مي كنيم.
5 – البته هزينه مشاوره هاي خصوصي به دليل گراني، زمان و مكان، محدوديت هايي را ايجاد مي كند، ولي مي توان گروهي را شكل داد تا به طور مداوم كار كرده و هزينه ها را سرشكن كنند.
6 – ضمنا به رسانه هاي گروهي، بويژه صدا و سيما توصيه مي شود كه از مشاوران خبره بيشتر استفاده كنند.