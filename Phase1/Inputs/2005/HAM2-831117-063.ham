سرقت مسلحانه خودرو در سعادت آباد
گروه حوادث: جستجوي پليس براي شناسايي دو سارق مسلح خودرو در دايره 1 اداره آگاهي مركز آغاز شده است.
به گزارش خبرنگار ما، ساعت 20 روز چهارشنبه دو مرد جوان به مقابل در منزل مردي در منطقه سعادت آباد كه در روزنامه آگهي فروش خودرو اپل كورساي خود را داده بود رفتند. فروشنده به خيال اينكه آنان خريدار هستند پيشنهاد دو مرد جوان را براي اينكه يك دور كوتاه با خودرو بزنند قبول كرد. هر سه مرد سوار خودرو شدند، هنوز مسافتي را طي نكرده بودند كه ناگهان يكي از دو مرد خريدار كلت كمري را از جيب خارج كرده و به سوي فروشنده نشانه رفت. خريداران قلابي در حالي كه فروشنده را با سلاح گرم تهديد مي كردند به وي گفتند: «تو براي خواهر ما ايجاد مزاحمت كرده اي و بايد تنبيه حسابي بشوي.»
فروشنده به مردان مسلح گفت كه هيچ آشنايي با خواهر آنان ندارد، ولي مردان مسلح كه تمامي گفته هايشان كذب بوده و تنها قصد آنان سرقت خودرو فروشنده بود، وي را به بهانه اينكه قصد مواجهه حضوري با خواهرشان را دارند، به يك منطقه خلوت كشانده و سپس با تهديد اسلحه و قمه او را از داخل خودرو بيرون انداختند.
فروشنده پس از متواري شدن سارقان مسلح به اولين كلانتري مراجعه كرد و شكايتي در اين خصوص تشكيل شد.
سارقان مسلح تلفن همراه مالك خودرو را نيز سرقت كردند.
پرونده اين سرقت مسلحانه به دايره 1 اداره آگاهي مركز ارجاع شد و تحقيقات پليسي براي دستگيري سارقان آغاز شده است.