مطالبات معوقه فرهنگيان استان تهران به زودي پرداخت مي شود
گروه علمي فرهنگي: معاون برنامه ريزي و توسعه مديريت وزارت آموزش و پرورش با بيان اينكه مشكل عدم پرداخت مطالبات فرهنگيان استان تهران به سازمان مديريت و برنامه ريزي اين استان برمي گردد، گفت: اعتبار مطالبات معوقه فرهنگيان استان تهران به زودي پرداخت مي شود.
شهاب الدين غندالي در گفت و گو با خبرگزاري فارس افزود: اعتبار مطالبات معوقه فرهنگيان شهر و شهرستان هاي استان تهران تأمين شده و ابلاغ اعتبار نيز صورت گرفته است يعني آموزش و پرورش وظيفه خود را انجام داده است.
وي اضافه كرد: سازمان مديريت و برنامه ريزي استان تهران به تأمين منابعي كه مشخص شده است و بايد از محل ماليات هاي داخل استان بپردازد، معترض است.
غندالي اظهار داشت: درحقيقت، اختلاف نظر ميان سازمان مديريت و برنامه ريزي استان تهران و سازمان مديريت و برنامه ريزي كشور وجود دارد كه به همين دليل اعتبار مطالبات معوقه فرهنگيان اين استان هنوز پرداخت نشده است.
وي گفت: البته به ما گفتند كه مشكل حل شده است و اعتبار مطالبات معوقه فرهنگيان به زودي پرداخت مي شود.