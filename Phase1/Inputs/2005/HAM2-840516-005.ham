طرح تسهيل ازدواج جوانان
با توجه به برشمردن مشكلات ازدواج، شرايط سخت جوانان بهتر قابل درك مي شود و امكان حمايت و كمك بيشتر مسئولان را به وجود مي آورد. بدون ايجاد امكانات رفاهي براي ازدواج جوانان، اين مشكل براحتي حل نخواهد شد و هر روز افزوده تر نيز مي شود.
يكي از اين طرح هاي مفيد حمايتي، طرح تسهيل ازدواج است كه يك فوريت آن در نشست علني هشتم دي ماه 83 تصويب شد. طبق اين طرح، دولت مكلف است براي سامان فعاليت هاي ازدواج در استان ها و نظارت بر روند اجرايي قانوني، در تمامي فرمانداري ها، كميته اي متشكل از نمايندگان دستگاه هاي فرهنگي، نماينده امام جمعه و نمايندگان نهادهاي عمومي و موسسات خيريه فعال، به عنوان كميته سامان ازدواج جوانان تشكيل داده و برنامه هاي لازم را پس از تدوين، به اجرا بگذارد.
دولت مكلف خواهد بود در زمينه توانمندسازي جوانان و زوج هاي جوان، براي تشكيل خانواده(صندوق اندوخته ازدواج جوانان)را ايجاد و اساسنامه آن را به تصويب مجلس برساند. همچنين دولت مكلف خواهد شد از محل سپرده گذاري قرض الحسنه مردم در بانك ها، تسهيلات بانكي با عنوان وام ازدواج و تامين جهيزيه در اختيار زوج هاي نيازمند و متقاضي قرار دهد. مبلغ اين وام را شوراي پول واعتبار تعيين مي كند.
همچنين دولت مكلف است به مزدوجين نيازمند به اجاره مسكن، حسب تشخيص كميته سامان ازدواج و احراز شرايط متقاضي(وام وديعه مسكن)پرداخت كند.
براساس ماده ديگري از اين طرح، تمامي دستگاه هاي اجرايي داراي تسهيلات رفاهي، باشگاه و اردوگاه و نهادهاي عمومي و شهرداري ها موظف شده بودند با هماهنگي كميته سامان ازدواج فضاهاي رفاهي و باشگاهي در اختيار را براي برگزاري جشن و مراسم ازدواج با همان قيمتي كه از كاركنان خود اخذ مي كنند، در اختيار زوج ها قرار دهند. اولويت استفاده از اين فضاها با زوج هايي است كه مهريه ازدواج خود را در حد عادي و متعارف معين كرده باشند.
اين طرح كه از طرف كميسيون فرهنگي مجلس شوراي اسلامي مطرح شد، داراي 16 ماده است و نظرهاي مخالف و موافقي را برانگيخت. ازدواج در اين طرح طبق بيان پيشنهاددهندگان، عامل تسكين روح، مايه روشني زندگي، وسيله اي براي تامين بهداشت رواني، اجتماعي و اقناع و ارضاي مشروع نيازهاي جنسي، توليد و تربيت نسل و حس پيوندجويي قلمداد شده است.
در مقدمه اي كه براي روشن كردن دلايل تهيه و پيشنهاد اين طرح نوشته شده، آمده است: طولاني شدن فاصله بلوغ جنسي جوانان تا رسيدن به اشتغال و ازدواج(دوره جواني)قهرا خود جوانان و خانواده هاي آنان را در اين فرآيند با فشارهاي رواني و اجتماعي و اقتصادي فراواني مواجه مي كند.
از سوي ديگر آمارها نشان مي دهد كه سن ازدواج در سالهاي اخير افزايش يافته و در نتيجه بسياري از ازدواج هاي ثبت شده در سنين بالاتر(فاصله بين 27 تا 34 سالگي براي پسران و 22 تا 29 سالگي براي دختران)به وقوع پيوسته و شمار متاهلان در سنين 15 تا 24 سالگي به طور محسوسي كاهش يافته است. علاوه بر اين در مقدمه مذكور از مسائلي چون اشاعه ميل به تجمل و رفاه، افزون طلبي، افزايش سطح توقعات و ناهمساني هاي فرهنگي نيز به عنوان موانع ازدواج جوانان ياد شده است.