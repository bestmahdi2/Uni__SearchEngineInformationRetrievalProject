مهندس ميرحسين موسوي:
ارزشمندترين دستاورد خاتمي حفظ و توسعه «فضاي انساني» در جامعه است
ايسنا: شايد مهم ترين و ارزشمندترين دستاورد دولت خاتمي فضاي انساني است كه او حفظ و توسعه آن در جامعه را نصب العين و مهم ترين هدف خود قرار داده بود.
مهندس ميرحسين موسوي نخست وزير دوران پرافتخار امام خميني(ره)در آخرين روزهاي رياست جمهوري سيد محمد خاتمي با اعتقاد بر اين كه در تجليل از وي و دستاوردهاي دولتش فرصت كوتاه تر از آن است كه بتوان حق مطلب را ادا كرد، در بيانيه ضمن تقدير از هشت سال تلاش دولت حجت الاسلام والمسلمين خاتمي دوران دولت او را چنين توصيف مي كند:
«هشت سال دوران رياست جمهوري فرزند فاضل،باتقوا و متعهد حضرت امام خميني(ره)برادر عزيزمان جناب حجت الاسلام والمسلمين سيد محمد خاتمي به پايان خود نزديك مي شود و لبخندهاي شيرين در اين روزها خبر از آن مي دهد كه زخم هاي بي شماري كه در طي اين مدت به آن جان عزيز وارد شد به همين زودي و پيش از به اتمام رسيدن دوران خدمتش التيام يافته است. رنجي كه براي خداوند پذيرفته شود، ميوه هاي شيرين خواهد داد و هر قدر كه ايمان به فضل الهي بيشتر باشد، اين ميوه ها زودتر به بار مي رسند.
قدرداني از دستاوردهاي بزرگي كه دولت خاتمي در طي اين هشت سال داشته است، وظيفه اي صرفا اخلاقي نيست تا از خدمات بي شائبه برادري مخلص و بي ادعا سپاسگزاري شده باشد، بلكه هم چنين براي آن است تا آيندگان قدر آن چه با خون دل بسيار فراهم آمده است، بدانند و آن را به راحتي از دست ندهند.
اين فرصت كوتاه تر از آن است كه با استفاده از آن بتوان حق وظيفه را ادا كرد. لذا اين جانب به اميد آن كه ديگران به مشروح اين توفيقات ولو به صورت فهرست وار اشاره خواهند كرد، با بهره گيري از اين مجال، تنها به آن چه به نظرم شايد مهم ترين و ارزشمندترين دستاورد دولت خاتمي است،اشاره مي كنم و آن فضاي انساني است كه او حفظ و توسعه آن در جامعه را نصب العين و مهم ترين هدف خود قرار داده بود. او به واسطه اين اهتمام در تمامي افتخارات ملت ما در طي اين مدت شريك است. تنها به عنوان يك نمونه، ما امروز با موفقيت هاي ارزشمند مديران مدبر و دانشمندان جسور و خلاق خود در زمينه دانش هسته اي مواجه هستيم و اين دستاورد آن چنان عظيم است كه اگر قدر و اهميت آن در رشد اعتماد به نفس ملي و توسعه علمي و اقتصادي كشور به درستي شناخته شود، ارزش تاريخي آن كمتر از ملي شدن صنعت نفت نيست. آيا قابل تصور بود كه دانشمندان جوان ما بدون احساس عضويت در جامعه اي كه شأن انسان ها را بزرگ مي شمارد به سمت موفقيت هاي عظيم خود گام بردارند؟ اين قاعده اي است كه درباره هر افتخار ديگري چه در چارچوب دولت و چه در صحنه كل جامعه صدق مي كند و در طول هشت سال گذشته، اين افتخارات چه بسيار بوده است.
در قدرداني از شخصيتي چون خاتمي فرصت و فصحتي نهفته است كه اميدوارم شناخته شود و از دست نرود. به ويژه روحانيت عزيز كه چنين عضو عالي مقامي از او به چنين توفيقاتي دست يافته است، جا دارد كه اين فرصت را فرو نگذارد؛ زيرا هركه خاتمي را مي شناسد و دوست دارد، به عنوان عالمي عامل و دانشمندي روحاني مي شناسد كه آرمان هايش را از شناخت عالمانه و عميق دين خود وام گرفته است.»