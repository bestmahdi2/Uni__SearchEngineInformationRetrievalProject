تأكيد نمايندگان مجلس:
مجلس با لحاظ كردن مديريت و تخصص به وزير پيشنهادي رأي مي دهد
ايسنا: نمايندگان مجلس شوراي اسلامي علي رغم باقي بودن فرصت قانوني براي رئيس جمهور در معرفي 4 وزير باقي مانده بر معرفي سريعتر آنها به مجلس تاكيد دارند هرچند در حال حاضر مجلس تعطيلات يك هفته اي خود را مي گذراند وهشتم آبان ماه جلسه نخواهد داشت.
يك عضو هيات رئيسه  مجلس شوراي اسلامي، از بناي همكاري و حمايت مجلس از دولت خبر داد و يادآور شد كه اين همكاري به معناي آن نيست كه هر كسي را كه دولت به عنوان وزير معرفي كند، ما بپذيريم.
شاهين محمدصادقي نماينده  مردم كازرون با بيان اين كه رئيس جمهور علي رغم وعده  معرفي وزرا تا پايان مهر ماه، به اين وعده  خود عمل نكرده است، اظهار اميدواري كرد كه در نهايت اين تأخير، وزرايي خوب، قوي، امين، كارآمد و توانمند معرفي شوند تا مورد استقبال مجلس قرار گيرد.
وي با تاكيد بر اين كه مجلس حتماً نقش نظارتي خود را بر اساس تكليف عقلي، شرعي و قانوني خود در بررسي صلاحيت وزراي باقي مانده، به منصه  ظهور خواهد رساند در پاسخ به اين كه «احتمال تكرار عدم راي اعتماد به برخي وزراي معرفي شده از سوي دولت وجود دارد يا نه؟» گفت: اميدوارم وزرايي كارآمد معرفي شوند تا بتوانند از مجلس راي اعتماد بگيرند.
نماينده دير و كنگان گفت: مجلس سعي دارد تا به دولت براي رسيدن به اهدافش كمك كند، اما در صورتي كه وزراي پيشنهادي اين چهار وزارتخانه افراد متخصص و آشنا به وزارتخانه نباشند، در راستاي كمك به دولت به آنها رأي نخواهد داد.
وي با بيان اين كه بايد به دولت فرصت داد، افزود: هنوز 4 وزير و همچنين استاندار برخي استان ها تعيين نشده اند و بايد به دولت فرصت داد؛ زيرا اكنون مانند زماني است كه ما مصالح ساختماني و پول براي ساخت يك ساختمان داشته باشيم اما بخواهيم يك ماهه ساختمان ساخته شود.
وي با اشاره به اهميت انتخاب وزرايي كه هنوز انتخاب نشده اند، گفت: وزارت نفت يكي از مهم ترين وزارتخانه هاي مهم دولت و كشور است؛ زيرا قسمتي از پول و درآمد كشور از راه فروش نفت است. بنابراين بايد در انتخاب وزير براي آن دقت زيادي صورت گيرد.
صالحي نقد بر دولت را مفيد دانست و گفت: بايد هميشه از مسئولان به دولت نقد كرد تا اشتباهات خود را برطرف كنند؛ زيرا حكومت ما حكومتي مردمي است و براي رسيدن به يك حكومت سالم نيازمند نقد سالم هستيم.
نماينده  مردم خلخال با اشاره به حساسيت وزارت خانه هاي بدون وزير، اظهار داشت: در صورت عدم كارايي وزرايي كه معرفي خواهند شد، به آنها رأي اعتماد مي دهيم.
مهرانگيز مروتي عضو فراكسيون اقليت مجلس شوراي اسلامي با «فرودست» خواندن وزرايي كه در دور اول حائز صلاحيت شناخته نشدند، افزود: احتمالا تعللي كه از سوي دولت در خصوص معرفي وزراي باقيمانده رخ داده است به دليل جبران آن مافات و معرفي افرادي درخور است كه توان جلب نظر موافق نمايندگان را داشته باشند. وي از انتظار نمايندگان براي معرفي سريع تر وزراي باقيمانده سخن گفت تا هرچه زودتر كارهاي راكد مانده در اين وزارتخانه ها از معطلي درآمده و به اجرا برسد.
مروتي هم چنين يادآور شد كه دولت براي معرفي وزراي باقيمانده هيچ رايزني اي با مجلس و نمايندگان عضو فراكسيون ها و كميسيون هاي تخصصي نداشته است.
نماينده ماكو و چالدران گفت: مجلس به چهار وزيري كه پيشنهاد مي شود راي خواهد داد، اما مديريت و تخصص آنها را حتماً لحاظ مي كند.
سليمان جعفرزاده عضو كميسيون امنيت ملي  و سياست خارجي مجلس خاطرنشان ساخت: هر دولتي كه بر سر كار مي آيد، مقامات مياني را بر اساس ايده ها، تفكرات و سلايق خود انتخاب مي كند چنان كه در طول هشت سال دولت دوم خرداد اين مساله مشاهده  شد.
يك عضو فراكسيون اكثريت مجلس با بيان اين كه در صورت احراز توانمندي وزرايي كه از سوي رئيس جمهور معرفي خواهند شد، نمايندگان با بينش مثبت به آنها رأي خواهند داد، اظهار اميدواري كرد كه وزراي باقي مانده حائز توانمندي لازم باشند.
سيدمحمود ابطحي عضو كميسيون صنايع و معادن مجلس شوراي اسلامي با اشاره به فرصت قانوني باقي مانده رئيس جمهور براي معرفي چهار وزير باقي مانده گفت: طي نشستي كه در جلسه  مشترك نمايندگان با هيات دولت و رئيس جمهور داشتيم، خواهان تسريع در معرفي وزراي باقي مانده شديم تا تكليف اين وزارتخانه ها روشن شود. احمدي نژاد هم قول دادند كه تا آخر هفته آنها را معرفي كنند.
به گفته  وي، احتمالا رئيس جمهور تا آخر همين هفته وزرا را معرفي مي كند تا پس از آغاز به كار دوباره  مجلس، نمايندگان فرصت داشته باشند تا به بررسي 10 روزه  خود براي احراز صلاحيت آنها بپردازند.