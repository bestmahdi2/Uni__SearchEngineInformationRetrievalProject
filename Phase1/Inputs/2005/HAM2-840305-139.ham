راهپيمايي بزرگ دانشجويان در دفاع از فن آوري هسته اي
فارس: راهپيمايي بزرگ دانشجويان در دفاع از دستيابي به فن آوري هسته اي از مقابل دانشگاه اميركبير برگزار شد.
در مسير اين راهپيمايي كه از مقابل دانشگاه صنعتي اميركبير آغاز و به سمت سفارتخانه هاي فرانسه، انگليس،  آلمان و وزارت امورخارجه ادامه داشت،دانشجويان كه تعداد آنها بيش از هزار نفر بود در طول مسير راهپيمايي با سر دادن شعارهايي با مضامين انرژي هسته اي حق مسلم ما است،استقلال، آزادي باور ملت ماست، جهاد امروز ما جهاد علمي ماست، از تيم مذاكره كننده هسته اي خواستند بيش از اين زمان را در گفت وگو با اروپاييان از دست ندهند و از حيثيت علمي و غرور ملي ايران دفاع كنند.
راهپيمايان حاضر در راهپيمايي بزرگ دانشجويي در حمايت از دستيابي كشورمان به فن آوري صلح آميز هسته اي پس از تجمعي كوتاه در مقابل سفارت انگليس و حضور در مقابل سفارت آلمان در تهران، در مقابل وزارت امور خارجه  كشورمان تجمع كردند.
به گزارش ايسنا، يكي از دانشجويان در مقابل سفارت انگليس در تهران تاكيد كرد كه اگر انگليس و دو كشور اروپايي ديگر بخواهند به گردن كشي شان در مذاكرات هسته اي ادامه دهند، دانشجويان مبارز هر هفته در مقابل سفارتخانه هاي اين كشورها در تهران تجمع خواهند كرد.