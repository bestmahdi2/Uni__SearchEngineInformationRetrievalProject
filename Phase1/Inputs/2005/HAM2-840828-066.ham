چين 14 ميليارد پرنده را واكسينه مي كند
بي بي سي: دولت چين قول داده است براي جلوگيري از شيوع آنفلوانزاي پرندگان، 14 ميليارد پرنده اي را كه تخمين زده مي شود در اين كشور هست، واكسينه كند. جيا يولينگ، رئيس سازمان دامپزشكي چين، در اعلاميه خود گفت كه كليه هزينه هاي اين عمليات را دولت تامين خواهد كرد. اين حركت در پي شناسايي موارد تازه شيوع آنفلوانزاي پرندگان در چندين ناحيه چين طي يك ماه گذشته انجام مي شود.
تاكنون هيچ موردي از ابتلاي انسان به آنفلوانزاي پرندگان در چين تاييد نشده است، با اين حال چندين مورد مشكوك موضوع تحقيق است. گونه h5n1 ويروس آنفلوانزاي پرندگان از سال 2003 تاكنون جان بيش از 60 نفر را در جنوب شرقي آسيا گرفته است. آقاي جيا اين خبر را هنگام شركت در يك جلسه پرسش و پاسخ اينترنتي درباره وضعيت آنفلوانزاي پرندگان در چين اعلام كرد. چين روزانه 100 ميليون دوز واكسن آنفلوانزاي پرندگان توليد مي كند، اما به گفته وزارت كشاورزي اين كشور، برخي نواحي هنوز با كمبود واكسن روبه رو هستند.
سازمان بهداشت جهاني گفت پكن اين سازمان را از دو مورد تازه شيوع آنفلوانزا ميان پرندگان در استان غرب دور چين، شينجينگ، در روز 9 نوامبر مطلع كرده است. يك سخنگوي اين سازمان در پكن گفت بيش از 300 هزار مرغ در دو بخش اين استان كشتار شده اند. مقام هاي سازمان بهداشت جهاني همچنين سرگرم تحقيق درباره سرايت احتمالي اين بيماري به چهار نفر در استان هونان هستند.