از صبح تا شب
حميد رضا پور نصيري
به نظر مي رسد امشب ديگر خبري از ريحانه و پس لرزه هايش نباشد و شبكه سه  اي ها سريال جديدشان را آغاز كنند. سريالي كه قرار است از اين به بعد شنبه شب ها ساعت 20:45 از شبكه 3 نمايش داده شود، مجموعه اي ست با عنوان... و خداوند عشق را آفريد به كارگرداني مسعود شاه محمدي. ماجراي آن هم درباره وكيلي ست كه در هر قسمت درگير اتفاقات و حوادث مختلفي مي شود. و خداوند... ساختاري اپيزوديك دارد و هر قسمت آن مستقل از ديگر قسمت هاست و تنها وجه مشترك اين داستان ها نقش اول شان است كه مهتاب نصيرپور آن را بازي مي كند. نيكو خردمند، داريوش اسدزاده، سيما تيرانداز، سينا رازاني و ستاره پسياني هم از ديگر بازيگران آن هستند و به نظر مي رسد مجموعه جالب توجهي باشد، به همين دليل ساده كه مهتاب نصيرپور حاضر شده مقداري از فعاليت هاي تئاتري اش كم كند و پس از مدت ها در يك مجموعه تلويزيوني ـ كه كارگرداني اش هم برعهده محمد رحمانيان نيست ـ بازي كند. از طرف ديگر پس از جنجال هاي رخ داده درباره نقش وكيل در يكي- دو سريال تلويزيوني، اين مجموعه احتمالا طرف وكلا را مي گيرد و خبري از يك وكيل شيطان صفت در آن نخواهد بود.
در ميان ديگر مجموعه هاي تلويزيوني كه امروز و امشب از شبكه هاي مختلف نمايش داده مي شود، مي توانيد ساعت 13:40 از شبكه 3 تكرار جنايت هاي غيرحرفه اي را ببينيد يا در ساعت 15:10 به تماشاي افسانه عقاب هاي مبارز بنشينيد كه شب گذشته از شبكه يك پخش شده بود. شب هنگام هم در حوالي ساعت 21 مي توانيد جاسوسان را از شبكه 2 تماشا كنيد يا اينكه به سراغ سيروس مقدم برويد و مزرعه كوچك  اش را ببينيد كه ساعت 22:10 از شبكه يك نمايش داده مي شود. شبكه تهران هم براي ساعت23 ـ كه براي پخش مجموعه هاي تلويزيوني به نظر نامناسب مي رسد ـ مجموعه مسافر سحر را درنظر گرفته كه جهانگير الماسي و پروانه معصومي بازيگران نقش هاي اصلي آن هستند. ساعت 1:15 بامداد هم از شبكه يك مجموعه همشاگردي پخش مي شود كه يك مجموعه قديمي ست و ساختش به سال هاي دور برمي گردد و باب طبع كساني ست كه هنوز در گذشته ها سير مي كنند و با نوستالژي هاي داشته و نداشته شان روزگار مي گذرانند.
از مجموعه هاي تلويزيوني كه صرف نظر كنيم، امشب حدود ساعت 20:45 مي توانيد برنامه كتاب چهار را از شبكه 4 تماشا كنيد كه درباره مسائل و مشكلات نشر و كتاب هاي تازه منتشر شده است. 18:45 هم از همين شبكه مي توانيد مستند خارجي را ببينيد. درباره فوتبال هاي امروز هم خودتان مي دانيد كه بهتر است به كجا رجوع كنيد؛ زيرنويس  هاي شبكه 3. اما بدون شك شانس بازي هاي باشگاه هاي آلمان و ايتاليا براي پخش بيشتر از انگليسي ها و اسپانيايي هاست.