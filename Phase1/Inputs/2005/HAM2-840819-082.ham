مجازات ديه براي قاتلان مدعي رابطه با امام زمان
گروه حوادث: عاملان مرگ يك مرد جوان كه مدعي رابطه با امام زمان بود، با نقص حكم قصاص نفس(اعدام)و رسيدگي مجدد از سوي قاضي جديد، به پرداخت ديه محكوم شدند.
به گزارش خبرنگار ما، رسيدگي به اين پرونده، زماني در دستور كار ويژه پليس جنايي تهران قرار گرفت كه اوايل سال 81 يكي از نزديكان فردي به نام محمد با مراجعه به دايره 11 اداره آگاهي مدعي شد كه وي به طور ناگهاني ناپديد شده است.
با تشكيل پرونده تيمي از كارآگاهان مامور رسيدگي به پرونده شدند در تحقيقات مقدماتي مشخص شد كه به خانه فرد فقداني افراد زيادي رفت و آمد دارند. از طرفي از آن جايي كه اين فرد مدعي رابطه با امام زمان بود، مريداني هم داشت.
به اين ترتيب رديابي هاي پليس براي شناسايي دوستان محمد آغاز شد. پرينت تلفن خانه محمد بيانگر آن بود كه وي ظاهراً طي تماسي تلفني با فردي به نام قاسم با او قرار ملاقاتي گذاشته است. بنابر اين شناسايي قاسم در دستور كار قرار گرفت. كارآگاهان در حال بررسي پرونده بودند كه جسد سوخته محمد اطراف تهران توسط عوامل انتظامي پيدا شد.
با كشف جسد محمد، پرونده وارد مرحله جديدي شد و شناسايي و دستگيري قاسم در دستور كار ويژه پليس قرار گرفت. با عمليات ويژه اي كه پليس جنايي آگاهي انجام داد، توانست پس از مدتي قاسم را به همراه همدستش به نام مرتضي شناسايي و دستگير كند. عاملان اين حادثه، در نخستين اظهاراتشان به قتل محمد اعتراف كردند. مرتضي در بازجويي هاي خود درباره انگيزه وقوع قتل گفت: اين مرد مدعي بود كه با امام زمان رابطه دارد. به همين خاطر او را كشتيم. وي به اين طريق افراد ناآگاه زيادي را دور خود جمع كرده بود. ريختن خون او را مباح دانستيم به همين خاطر با طرح دوستي او را به اطراف تهران برديم و به قتل رسانديم سپس جسدش را سوزانديم. پرونده اين حادثه در شعبه 1157 مجتمع قضايي بعثت رسيدگي شد و متهمان از سوي قاضي همتيار به اتهام مشاركت در قتل به قصاص نفس(اعدام)محكوم شدند اما حكم صادره از سوي ديوان عالي كشور نقض شد و در ادامه رسيدگي مجدد قاضي پرونده محمد را مهدورالدم شناخت و متهمان را به پرداخت ديه محكوم كرد. اين حكم پس از تأييد توسط ديوان عالي كشور اجرا خواهد شد.