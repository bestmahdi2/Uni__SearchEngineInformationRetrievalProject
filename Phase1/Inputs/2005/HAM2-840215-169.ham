سايه روشن خبرها
خانه موسيقي و برگزاري كنسرت هاي ممتاز
تعويق برنامه هاي ازپيش اعلام شده و پرسش از اين تعويق سبب شد تا سخنگوي خانه موسيقي در گفت وگويي با ايسنا اعلام كند كه برنامه هاي اجرايي خانه موسيقي و برگزاري كنسرت موسيقي تنها به دليل تلاش اين نهاد براي برگزاري برنامه هاي ممتاز و برجسته به تعويق افتاده است.
محمد سرير گفت: ما در سالهاي اخير همواره ارتباط و همكاري خوبي با تالار وحدت داشته ايم و اين همكاري براي خانه موسيقي هميشه ارزشمند بوده است.
وي ادامه داد: ما معمولا جلساتي را با آقايان مسعود شاهي و آيينه ساز(از مديران تالار وحدت)برگزار مي كنيم كه در اين جلسات آنها نهايت همكاري را با خانه موسيقي داشته اند. حتي آقاي آئينه ساز تلاش بسياري براي برگزاري برنامه هاي تعويقي ما داشتند.
وي تاكيد كرد: هيات مديره به جديت درحال برنامه ريزي برنامه هاي اجرايي است. پيش از اين اعلام شده بود كه كنسرت هاي خانه موسيقي از اواخر فروردين آغاز مي شود، اما به دليل آنچه كه بايد آن را نداشتن تجربه و نيز چشم اندازي از اجراي كنسرت از سوي دست اندركاران خانه موسيقي نام نهاد، اجراي اين كنسرت ها نيز به تعويق افتاده است. خانه موسيقي در تشكيل اركستر ويژه اين نهاد موسيقايي نيز با مشكل مواجه شده و عده كمي در اين اركستر ثبت نام كرده اند. ضمن آنكه مشخص نيست كه وقتي نهادهاي دولتي چون مركز موسيقي از تامين بودجه و حق الزحمه اركسترهاي سمفونيك و ملي به فغان آمده اند و جالب توجه اينكه نامه هاي گروه كر اركستر سمفونيك،  در اعتراض به حقوق اندك شان چندين بار در هيات مديره خانه موسيقي مطرح شده است، چرا خانه موسيقي به سمتي حركتي مي كند كه باري اضافه بر خويش ببندد.
شايسته است كه هيات مديره خانه موسيقي در گزارشي شفاف اعلام كند كه از كنسرت هايي كه در چند سال گذشته(به خصوص جشن خانه موسيقي در سال 1383)در جهت درآمدزايي اجرا كرده اند، چه ميزان درآمد به دست آورده اند و البته چه اندازه زيان كرده اند، تا درصورت موفقيت به دنبال طرح هاي بلندپروازانه اي چون تشكيل اركستر خانه موسيقي بروند كه حداقل در سال تا 100 ميليون تومان دستمزد اعضاي ثابت آن مي شود.
صندوق حمايت از پژوهشگران و شفاف نبودن ملاك هاي آن
صندوق حمايت از پژوهشگران كه گفته مي شود از سوي نهاد رياست جمهوري تقويت مي شود، معيارها و ملاك هاي شفافي را براي اينكه پژوهشگران از آن استفاده كنند، ارايه نمي دهد كه امكان دارد به موازي كاري در حوزه هاي مختلف بيانجامد.
سيدابوالحسن مختاباد دبير و سخنگوي كانون پژوهشگران خانه موسيقي در گفت وگو با خبرنگار موسيقي «مهر»، ضمن بيان اين مطلب افزود: به نظر مي رسد كه صندوق حمايت از پژوهشگران كشور زيرنظر رياست جمهوري اداره شود. اين صندوق طي نامه اي به كانون پژوهشگران خانه موسيقي، از ما دعوت كرد تا درصورت داشتن طرح پژوهشي به اين صندوق مراجعه كنيم.
وي افزود: اين صندوق هاي حمايتي را دولت براي اهالي فرهنگ و هنر قرارداده است كه اغلب آنها از كانال وزارت فرهنگ و ارشاد اسلامي اداره مي شوند و تقريبا از روند قانوني و منطقي، پژوهشگران را حمايت مي كنند. اما اوضاع صندوق پژوهشگران كشور معلق است و هنوز هيچ معيار منطقي ندارد. حتي مشخص نشده است كه ملاك انتخاب پژوهشگر و پژوهش چيست. همچنين موضوعات پژوهش و بخش هاي مختلف آن معلوم نشده اند.
مختاباد خاطرنشان كرد: پيش از اين در وزارت ارشاد بخشي با نام «معاونت امور هنري و پژوهشي» در زمينه پژوهش فعاليت مي كرد كه درحال حاضر در بخش مستقلي به نام «پژوهشگاه فرهنگ، هنر و ارتباطات» به پژوهش هاي هنري و فرهنگي در زمينه هاي مختلف مي پردازد. اين پژوهشگاه همان ارگاني است كه دو سال قبل و به دليل برخي سياست هاي ناكارآمد از مجموع بودجه اختصاص يافته براي پژوهش در بخش هاي مختلف هنري و فرهنگي نزديك به 150 ميليون توماني آن را نتوانست جذب كند. اين درحالي است كه برخي از پژوهشگران و آثار پژوهشي شان به دليل نبود بودجه در منازلشان خاك مي خورد. اين نهاد پس از روي كارآمدن مديريت تازه توانست با دعوت از چهره هاي جدي موسيقي و تحقيق به سمت كارهاي مثبت پيش برود.
وي افزود: اين ارگان به پژوهشگر اين امكان را مي دهد كه طرحش را ارايه كرده و درصورت تاييد، بودجه لازم را دريافت و طرحش را به مرحله عملي برساند. معيارهاي اين نهاد مشخص است و در زمينه موسيقي هم افراد شايسته و خبره اين كار در آنجا فعاليت مي كنند كه ازجمله آنها مي توان «ساسان فاطمي» و «هومان اسعدي» را نام برد. در اين نهاد تكليف پژوهشگر هم مشخص است چون ملاك ها تعيين شده اند و او مي تواند براساس آنها فعاليتش را مشخص كند. ابوالحسن مختاباد همچنين از وجود بخشي در معاونت هنري و معاونت فرهنگي براي كارهاي پژوهشي خبر داد و گفت: درحالي كه در اين مراكز نحوه پژوهش شفاف است، اما صندوق حمايت از پژوهشگران هنوز وضعيتش مشخص نيست و شيوه حمايتي اش هم از هنرمندان شفاف نشده و غيرسامان مند است.
وي در پايان گفت: بايد اين شفاف سازي مشخص شود تا از موازي كاري جلوگيري شود. نمي توان به نهادي كه شناسنامه مشخص ندارد، دل خوش كرد.
از سوي ديگر حميدرضا عاطفي، بازرس كانون پژوهشگران خانه موسيقي نيز در اظهارنظري درباره صندوق حمايت از پژوهشگران گفت: صندوق حمايت از پژوهشگران كشور باوجود داشتن امكانات وسيع و بودجه هاي ميلياردي هنوز نتوانسته است قدمي ملموس در راه توسعه پژوهش و حمايت از پژوهشگران كشور بردارد.
وي افزود: در جايي كه همه مسئولان خرد و كلان مملكت از اهميت و ضرورت پژوهش در كشور دم مي زنند اما عملا هيچ طرح و برنامه مشخصي در اين مسير وجود ندارد. اين پژوهشگر افزود: متاسفانه تنها مركز و نهاد رسمي حمايت از پژوهشگران كشور(صندوق حمايت)، با چراغ خاموش حركت مي كند و خبري از فعاليت هاي آن به چشم نمي خورد.
وي در ادامه ضمن انتقاد از مراكزي كه بودجه هاي پژوهشي خود را صرف امور ديگري مي كنند از همه پژوهشگران كشور خواست تا با تشكل حرفه اي خود سطح مطالبات و امكانات موردنياز خود را از مراكز مسئول در حمايت از امر پژوهش بالا ببرند. صندوق حمايت از پژوهشگران كشور از طريق هيات امنا و با دبيري دكتر فرهادي(وزير اسبق بهداشت)اداره مي شود.