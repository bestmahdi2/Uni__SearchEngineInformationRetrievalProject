باشگاه كامپيوتري براي دانش آموزان دختر
نياز it به زنان متخصص
گروه انفورماتيك: در كشور انگليس از هر 5 نيروي كار در بخش it تنها يك نفر زن مي باشد و اين رقم در مورد دانشجويان رشته it نيز صادق است. به همين دليل وزارت آموزش و پرورش اين كشور قصد اجراي طرح جديدي را دارد كه هدف از اجراي اين طرح تشويق دختران به تحصيل و كار در حوزه it مي باشد.
اين طرح جديد «باشگاه كامپيوتر براي دختران» cc4g))نام دارد كه در اين باشگاه به دختران تفهيم مي شود كه مشاغل it تنها مختص به پسران نيست. در مرحله ابتدايي طرح مورد نظر در 3600 مدرسه در سراسر انگليس اجرا شده است.وزير آموزش و پروش انگليس معتقد است اجراي اين طرح اعتماد به نفس دختران را در حوزه it افزايش خواهد داد.وي گفت: بايد از كوچكترين موقعيت و فرصت براي تشويق دختران به مشاغل حوزه انفورماتيك استفاده نماييم.
درحال حاضر بيش از 3500 دختر در اين طرح شركت دارند كه با مراجعه به باشگاه هاي كامپيوتري مي توانند كارهاي بسيار متنوعي در ارتباط با كامپيوتر انجام بدهند. از جمله اين فعاليت ها مي توان به طراحي پوستر و ميكس كردن موسيقي با كامپيوتر اشاره كرد.هدف نهايي جريان اين پروژه آشنايي 150 هزار دختر 10 تا 14 ساله با موقعيت ها و مشاغل موجود در حوزه it است.
يكي از اين مجريان مي گويد: دختران را بايد در سنين دبيرستان با كامپيوتر آشنا كرد تا اينكه متوجه شوند كار با كامپيوتر هم تفريح است و هم بسيار مفيد. در حال حاضر صد در صد مدارسي كه صاحب باشگاه كامپيوتر براي دختران هستند گزارش داده اند كه اجراي طرح مورد نظر منجر به افزايش اعتماد به نفس دانش آموزان شده است. هدف بعدي پس از اجراي اين طرح براي دانش آموزان زير 14 سال، تداوم آن براي دانش آموزان بالاي 14 سال مي باشد و پس از آن به سراغ دانش آموزان پسر خواهيم رفت.
در حال حاضر كشور انگليس در حوزه مشاغل it نياز به نيروي كار زن دارد و براي دست يافتن به اين هدف بايد به دانش آموزان دختر در دبيرستان نشان داد كه كار در حوزه it بسيار جذاب مي باشد.