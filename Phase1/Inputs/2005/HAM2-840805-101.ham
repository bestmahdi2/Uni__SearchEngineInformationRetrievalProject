جزئيات لايحه بيمه كارگران ساختماني اعلام شد
سرپرست معاونت حقوقي و امور مجلس وزارت رفاه و تامين اجتماعي، با اشاره به تقديم لايحه بيمه كارگران ساختماني به مجلس شوراي اسلامي، هدف از ارسال اين لايحه به مجلس را توسعه عدالت اجتماعي  از طريق تحت پوشش قرار دادن اقشار بيشتري از جامعه عنوان كرد.
دكتر «علي مطوري»، ديروز در گفت و گو با خبرنگار حوزه رفاه و تامين اجتماعي ايرنا، با اشاره به اينكه اين اقدام، در راستاي تكليف مقرر در قانون ساختار نظام جامع رفاه و تامين اجتماعي انجام مي گيرد، افزود كه بيمه هاي اجتماعي كارگران ساختماني در كميته رفاه اجتماعي كميسيون اجتماعي مجلس، مورد بررسي قرار گرفته و كليات آن به تصويب رسيده است. وي، مهمترين ويژگي لايحه پيشنهادي را چگونگي شناسايي اين گروه از بيمه شدگان، به لحاظ امكان برقراري مستمري هاي فوت و از كار افتادگي ناشي از كار و استفاده از ساير كمكهاي مقرر قانوني برشمرد.
وي افزود: در ماده يك لايحه پيشنهادي، دارندگان كارت مهارت فني از سازمان آموزش فني و حرفه اي كشور پس از نام نويسي و اخذ كد ملي، نزد سازمان تامين اجتماعي بيمه خواهند شد.
مطوري گفت: در لايحه جديد، شناسايي بيمه شدگان با در نظر گرفتن تمهيداتي در ماده يك آن، براي سازمان تامين اجتماعي امكان پذير بوده و امكانات لازم براي ارائه خدمات واقعي به بيمه شدگان ساختماني فراهم خواهد شد.
بنا بر گزارش ديگري سرپرست معاونت فني و درآمد سازمان تامين اجتماعي، اعلام كرد: اعتبار آيين نامه فعلي مشاغل سخت و زيان آور، تا زمان تمديد يا تجديد آن به قوت خود باقي است و بيمه شدگان مشمول اين قانون دغدغه اي در اين باره نخواهند داشت.
«فرخ ملك وند»، در پاسخ به سوالي درباره انقضاي مهلت آيين نامه مشاغل سخت و زيان آور و تكليف مشمولان اين آيين نامه، افزود: سازمان تامين اجتماعي، درباره تهيه پيش نويس تجديد آيين نامه مشاغل سخت و زيان آور جلسات كارشناسي متعدد با وزارت كار و امور اجتماعي، برگزار كرده است.
وي، اظهار اميدواري كرد كه موضوع مورد بحث در آينده نزديك نهايي شود اما تا حصول نتيجه با توجه به اينكه قانون موردنظر داراي مهلت قانوني اجراء نيست، مي توان آن را دائمي تلقي كرد.
به گفته وي، تا زمان تصميم گيري نهايي در زمينه اين موضوع، آيين نامه فعلي قابل اجراء بوده و به قوت خود باقي خواهد ماند.