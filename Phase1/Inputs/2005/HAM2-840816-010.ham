برداشت دوم
سقفي براي جوانان
90 درصد از افرادي كه از وام براي خريد مسكن استفاده مي كنند، وام بانك مسكن را هدف قرار مي دهند.
جوانان، آسيب پذيرترين و مهمترين گروهي هستند كه به وام مسكن نياز دارند. اكثريت اين گروه با توجه به پس انداز اندك و آغاز زندگي مشترك و احتياج به سرپناه، بيش از هر گروه ديگري نياز به تسهيلات مالي دارند.
بانك مسكن نيز از سال 79 با ايجاد حساب پس انداز جوانان، سعي در پاسخ به نياز جوانان دارد. حساب مذكور، يكي از انواع حساب هاي سپرده سرمايه گذاري كوتاه مدت است كه دارنده حساب قادر است تسهيلات آن را در اختيار جوانان قرار دهد؛ به اين نحو كه هر شخصي كه به سن 18 سالگي تمام رسيده يا حكم رشد او از سوي دادگاه صادر شده باشد، مي تواند به نام خود يا كساني كه تحت سرپرستي او باشند، حساب پس انداز مسكن جوانان افتتاح كند.دارندگان حساب مي توانند با واريز مبلغي و با توجه به مدت زمان گذشته از افتتاح حساب مبلغ معيني وام دريافت كنند. حداكثر تسهيلاتي كه در اختيار دارندگان حساب قرار مي گيرد با توجه به گراني مسكن در منطقه، در پايان سال پانزدهم به 500ميليون ريال و در پايان سال ششم، 230 ميليون ريال تعيين شده است.چنين برنامه هايي به منظور ساماندهي وضعيت جوانان مي تواند برخي از مشكلات آنها را مرتفع سازد، اما از آنجا كه تنها بخشي از جوانان مي توانند ماهانه مبلغي معادل 100 تا 140 هزار تومان به اين امر تخصيص دهند، اين سئوال به ذهن متبادر مي شود كه آيا براي باقي جوانان كه از سطح درآمدي پايين تري برخوردارند نيز برنامه هايي در دست تدوين و اقدام هست يا خير؟