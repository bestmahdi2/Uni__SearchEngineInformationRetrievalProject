نامت بلند باد، اي زمينگير حادثه!
حسين پاكدل - نامش كريمي است، اما كنيه اش عشق و عرفان است.
در روزهاي حادثه و هجوم والتهاب، بي پرسش، بار سفر بست به جنوب و رفت. با پاي سر رفت تا فراسوي فداكاري و بي پاي تن برگشت و اكنون در شمال اشتياق و اميد و اراده و درد ساكن است. بي پا شد تا ما پايدار باشيم. ديگر ويلچر جزئي از او شده است. مي آمد و مي آيد هر سال، در جشن شيرين نمايش فجر. كمتر نمايشي در جشنواره از لطافت نگاه ساكت و معصوم، اما تيزبين او دور مي ماند. مي آيد به سختي، با اين معبرهاي سخت. راهروها و پله ها را ساعت ها پيش از آغاز رويداد با كمك برادر نازنينش در مي نوردد به رنج. همچون كوهنوردي پيشگام، قله هاي رفيع خواست و تمنا را فتح مي كند و در گوشه اي دنج درتالارهاي  نمايش به انتظار آغاز هر اتفاق نو مأوا مي گيرد، بي اشغال هيچ نشيمنگاه كه جايگاه نشستن را با خود مي برد هر جا.
عشق و اراده را از او فرا بگيريم كه اراده كرده است به سفري دور در آينده اي نزديك. قصدش سفري است به عالم امكان در هر جا و ذكر خاطرات در دفتري بديع با همين حال، در وادي هنر.
مي نويسد گاه، در خفا و نمي سپاردش به چاپ تا وقت موعود. اينك تنها به اندوختن مي انديشد تا آنگاه كه پيمانه لبريز سازد از معرفت، معرفتي كه كم ندارد از بيش و پيش.
ما به او و ياران خاموشش تا هميشه عمر مديونيم. اما او و ديگران چون او، در سكوتي محض، با صبري ثقيل و تبسمي جميل، هر دِيني را و هر طلب و توقعي را منكرند.
اينك مائيم و آن شعارها، مائيم و آن شورها...
كي مي رسد هنگامه وفا به عهد و قرار؟
گاه حسرت مي خورم به او كه تا انتهاي لذتِ درك و اوج اعجاز تماشا مي رود با هر بار نگاه به پروازهر نمايش و هر فيلم و قدر مي داند بودن را و اميد بودن را.
امسال هم، ياران بي رياي تئاتر، در آن بناي شكوه پذيراي اويند هر روز.
نيك مي داند قدومش حتي بسته چرخ، بر چشم هاست، اگر قابل باشد اين چشم ها.
* * *
اما نكته اي؛در آنسوي مرزها، هنوز كه هنوز است، با گذشت نيم قرن از جنگ و جدال، هيچ معبري، هيچ خياباني، هيچ بنايي و هيچ مكان عمومي، اجازه احداث نمي گيرد، مگر آنكه فراهم سازد تسهيلات ويژه اي براي معلول جنگ و حادثه.
ما چه كرديم براي آنان كه جانبازشان مي ناميم و انبان غروري مقدسند و لازم است گاهي براي حداقل هواخوري پاي چرخ از چار ديواري خانه بيرون نهند؟
كافي است فكر كنيم چون آنهائيم، بشمريد موانع در راه را...! بشمريد!