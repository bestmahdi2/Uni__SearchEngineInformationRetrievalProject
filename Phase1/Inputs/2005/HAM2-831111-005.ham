ستون ما
از ميل تا ميل
پژمان راهبر
تصور اوليه اين است كه ميل جامعه نسوان ضخيم تر و سنگين تر مي شود، يعني ميل باستاني به جاي ميل بافتني... نكته بعدي هم ذهن هايي است كه به سرعت به سمت پولادمردان گودهاي زورخانه مي پيچد و اين تصور كه بله، زورخانه بانوان مترادف است با كارخانه ساخت زنان تناور! و آهنين كه...!
مشكل همين جاست. تصور زن در باور ايراني - كه مورد تاييد همه ماست - و آگرانديسمانيك خبر تا حد غيرمعمول؛ يعني افتادن داخل اين فكر كه همه مشكلات زنان ايران حل شده و مانده كه ميل بزنند و كباده بكشند؟ و يعني خنديدن به بانواني كه صاحب زنگ مي شوند و مرشدي كه لابد بانوست وميدان داري و... و البته اين مترادف است با داد و فغان همه آنهايي كه ورزش باستاني و گود مقدس زورخانه را ارث پدري مي دانند و به محض شنيدن هر چيزي گوش هايشان تيز مي شود. شما اگر باشيد مي پذيريد كه اين گودهاي آخرين به زنان برسد؟ هرگز!
البته ظاهرا بحث به اينجا نخواهد رسيد. مسوولان مربوطه با استفاده از واژه ايروبيك همه را ساكت مي كنند. فقط اين سوال مي ماند كه آيا قرار است موسيقي - كه جزو جدا نشدني ايروبيك است - را يك مرشد زن اجرا كند يا ضبط صوت و موسيقي تكنوست كه به حل مشكل مي پردازد. راستي اگر شق دوم درست است، اصولا چه نيازي است به زورخانه؟ آن هم زورخانه بانوان!