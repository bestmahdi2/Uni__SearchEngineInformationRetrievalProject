جهان در التهاب آنفلوانزا
گروه دانش و فناوري ـ مرتضي اسلام زاده: اگر بگوييم آنفلوانزاي طيور، جهان را به وحشت انداخته است چيز گزافي نگفته ايم. از شرق تا غرب كره  خاكي همه در التهاب اين بيماري  اند در حتي در ايالات متحده هم به تازگي تحقيقات وسيعي صورت گرفته است. مناطقي از ايالات متحده نيزكه قرق گاه پرندگان مهاجر فصلي است، پژوهشگران دانشگاه ايالتي يوسي ديويس در كاليفرنيا دست به اقدامي فراگير جهت مقابله با اين بيماري زده اند تا پرندگان را كه ناقل ويروس h5n1 هستند را شناسايي نمايند.پروفسور والتر بويس، استاد و پژوهشگر دانشگاه يوسي ديويس و رئيس تيم تحقيقاتي اين مجموعه مي گويد: هدف از اين پژوهش گسترده، يافتن ويروس هايي است كه ممكن است پرندگان مهاجر ناقل آن باشند و اعلام هشدار زود هنگام در مورد احتمال سرايت بيماري. هر چند در مرغداري هاي خصوصي ايالات متحده قوانين بهداشتي به دقت رعايت مي شود، اخبار مربوط به گسترش ويروس h5n1 مرغداران را نيز نگران نموده است. هوبي بارهان، رئيس بنياد ماكيان در دره ويرجينيا شنندوا(بزرگ ترين مركز پرورش ماكيان)مي گويد: شرايطي كه موجب بروز و گسترش بيماري در آسيا شده از جمله تماس پرندگان با حيوانات وحشي، انواع دام و انسان، در ايالات متحده وجود ندارد چرا كه در اين جا طيور اكثرا در محل هاي سرپوشيده به دور از ديگر دام ها پرورش داده مي شود و حتي تماس آن ها با انسان نيز بسيار كم است.
در تايپه پايتخت تايوان نيز وضع ناخوشايندي پديد آمده است، چرا كه تايوان از ديرباز يكي از مراكز عمده تجارت انواع پرنده بوده است و آنفلوانزاي طيور به صادرات اين تجارت پرسود لطمه سختي وارد كرده است. بازار خريد و فروش طيور كساد است و توليدكنندگان از اين كه فعاليت شان به طور كلي از بين برود بسيار هراسانند. البته با وجود همسايگي تايوان با كشورهاي درگير با آنفلوانزاي طيور حتي يك مورد مبتلا به اين بيماري در تايوان گزارش نشده است.
با توليد داروي جنريك درمان آنفلوانزاي طيور در تايوان، مقامات دولتي اميدوارند بتوانند مجوز توليد داخلي آن را از سازنده داروي tami flu كه شركت داروسازي روشه سوئيس است دريافت نمايند. در روسيه، وزارت امور اضطراري روسيه اعلام كرد هفتاد پرنده در منطقه تامبوف كه مركز اصلي پرورش طيور در روسيه است و در چهارصد كيلومتري جنوب شرقي مسكو پايتخت روسيه قرار گرفته است مبتلا به آنفلوانزاي مرغي شده اند كه بلافاصله جهت از بين بردن آن  ها اقدام مقتضي صورت گرفت. در بروكسل پايتخت بلژيك جاناتان تاد، سخنگوي اتحاديه اروپا اعلام كرد كه روند قانوني كردن منع واردات پرندگان خوراكي و زينتي و فرآورده هاي ماكيان از كشور كرواسي در حال جريان است. آقاي تاد افزود: احتمال دارد اين قانون در جلسه پيش روي كميسيون اتحاديه اروپا به تصويب برسد كه اگر چنين شود ضربه سختي به اقتصاد شكننده كشور كرواسي وارد خواهد كرد.
منبع: يورونيوز