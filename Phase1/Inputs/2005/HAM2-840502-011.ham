در همين حوالي
تعارض آمارها
مركز آمار ايران و سازمان مديريت در روزهاي پاياني تيرماه هريك جداگانه آمار متفاوت متعارض و در عين حال جالب توجهي را در رابطه با نرخ بيكاري جوانان ارائه دادند.به گزارش خبرنگار ايرانشهر و به نقل از خبرگزاري ايسنا، مركز آمار ايران در آمارگيري از ويژگي هاي اشتغال و بيكاري خانوار در سال 83، تعداد جمعيت فعال 15 تا 29 سال كشور را 6 ميليون و 846 هزار نفر اعلام و جمعيت بيكار را يك ميليون و 342 هزار نفر با نرخ بيكاري 6/19 درصد برشمرده كه در سال 76 اين نرخ 4/23 درصد بوده و طي هشت سال گذشته به رغم نرخ رشد جمعيت جوان با ميانگين 7/3 و تقاضاي بالاي جوانان براي ورود به عرصه كار، با رشد 15 درصدي كاهش يافته است.
از سوي ديگر طبق گزارش سازمان مديريت و برنامه ريزي كشور در سنتز ملي، نتايج پيش بيني جمعيت استان هاي كشور نرخ بيكاري جوانان 15 تا 29 سال در سال 84 را برابر با 8/25 درصد اعلام كرده است.
بنابراين گزارش 23 ميليون و 606 هزار و 829 جوان تا 29 سال در سال 83 در كشور وجود داشته كه 7 ميليون و 317 هزار و 20 نفر جزو جمعيت شاغل و 9 ميليون و 862 هزار و 877 نفر نيز جزو جمعيت فعال با نرخ مشاركت اقتصادي 78/41 درصد بوده اند.
سال گذشته نيز 2 ميليون و 545 هزار و 867 نفر جمعيت بيكار 15 تا 29 سال با نرخ بيكاري 8/25 درصدي در كشور حضور داشته اند.
بنابراين هنوز اين پرسش پيش روي برنامه ريزان قرار دارد كه براساس رقم 6/19 درصد برنامه ريزي كنند يا 8/25 درصد.