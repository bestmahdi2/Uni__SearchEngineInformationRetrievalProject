... تا جام جهاني فوتبال
وقت طلاست
جهانگير كوثري: «وقت طلاست». اين دو واژه در دوران نوجواني و جواني به عنوان يك ضرب المثل ايراني براي ما بارها و بارها تكرار شد، اما تا به مرز ميانه سالي نرسيديم، مفهوم واقعي آن را درك نكرديم. حالا افسوس سال هاي از دست رفته را مي خوريم. حسرت بسياري براي وقت هاي بر باد رفته. به نقطه اي رسيده ايم كه ارزش «وقت» و «زمان» را خوب درك مي كنيم، اما چه دير...
تيم ملي به جام جهاني رسيد. ايران هم به جمع اربابان بزم اينترناسيوناليستي پيوست. به يمن فوتبال ايران با اروپا برابر است و به يمن اين پديده ايران بالاتر از آمريكاست. در اين حكم حتي آفريقا به طور چشم گيري قدرتمند و قوي است و چين يك تازه كار است. ما يعني ايران نيز قدم به عرصه اي گذاشته ايم كه نوع آسيايي آن تفاوتهاي فاحشي دارد. آلمان ميزبان فوتبال جهان است. ما در اين كشور به ديدار رقيباني مي رويم كه در هر سويش يك قدرت بزرگ فوتبال ايستاده است. كره شمالي، بحرين، مالديو و عمان ديگر مقابل ما قرار نمي گيرند، بايد از نو آغاز كنيم. حركتي دوباره، برنامه اي با ديد جهاني و ترميم فكري و جسمي تيم و حسي كه برتري جويي بين المللي داشته باشد.
انتقادات امروز ما در ادامه و تداوم، همان حمايت ها و پشتيباني هاست. به تيم ملي اعتقاد كامل داريم، به بازيكنان ايمان داريم و برانكو را تا اين مرحله با برنامه هايش كاملاً تأييد مي كنيم. اما فكر مي كنيم كه از اين لحظه به بعد بايد فراتر از اين بنگريم، خواسته و انتظارمان را بالا ببريم، به اين قانع نباشيم كه صعود كرده ايم و به شكست در مقابل آلمان و چك راضي نباشيم. شيوه بازي را بايد تغيير بدهيم. نقاط سست و ضعيف را بايد تقويت كنيم و ببينيم به چه نيروي ديگري نياز داريم. بازنگري در دفاع اگر لازم است، بازبيني در خط مياني، بازسازي در حمله و توجه جدي تر به دروازه.
باز هم يك خواسته تكراري. تشكيل كميته فني فوتبال. اما نه از جنس فعلي. كميته اي كه توانايي هاي فني و شناخت جهاني از فوتبال دارد، شايد اين خواسته در برنامه هاي كلان سازمان تربيت بدني بايد مطرح گردد و به كمك فدراسيون فوتبال آنرا تشكيل دهيم.«وقت طلاست» و از همين امروز بايد آغاز كنيم.