براساس گزارش مشترك سازمان مديريت و برنامه ريزي و سازمان ملل متحد
سياست هاي پولي تأثيري بر كاهش تورم در ايران ندارد
گروه اقتصادي: يكي از عاجل ترين و مهمترين وظايف دولت در اقتصاد امروز ايران مبارزه با كسري بودجه، رشد نقدينگي و تورم ناشي از اين دو است.
در سال هاي اخير تلاش هاي فراواني براي رسيدن به اين هدف صورت گرفت ولي به جز كاهش اندك تورم حاصلي نداشت و در صورت ادامه نيافتن سياست هاي اعمال شده قبلي و اصلاح نشدن آنها احتمال كنترل اين معضل در اقتصاد ايران بعيد به نظر مي رسد.
به گزارش خبرنگار ما در تازه ترين گزارشي كه از سوي سازمان مديريت و برنامه ريزي  با همكاري سازمان ملل متحد درمورد اقتصاد ايران تهيه شده بر اين نكته تاكيد شده كه بانك مركزي به عنوان تنها ابزار و نهاد كنترل كننده و اعمال سياست هاي پولي در ايران ناكارآمد است و در صورت رفع نشدن اين مشكل انتظار براي كنترل نقدينگي و تورم در ايران قابل تصور نيست.
در اين گزارش تاكيد شده كه بانك مركزي به عنوان نهاد مؤثر بر كنترل نقدينگي در ايران بر شكل گيري آن در جامعه نقشي ندارد و به اين ترتيب به طور عملي تأثيرگذاري سياست هاي پولي بر تورم در ايران عقيم است.
به گزارش مهر در اين گزارش با اشاره به اين كه نقدينگي موجود در جامعه حاصل تاثير متقابل ضريب فزاينده پولي در پايه پولي است، تصريح شده است: متوسط رشد سهم خالص دارايي هاي خارجي بانك مركزي در ايران از 66 درصد در دهه 40 به 1/46 درصد در دهه 70 رسيده است.
همچنين متوسط رشد سهم خالص بدهي هاي دولت به بانك مركزي در دهه 40 حدود 34 درصد بوده و اين درحالي است كه اين رشد در دهه 70 به 9/16 درصد بوده است.
اين گزارش مي افزايد: متوسط رشد سهم بدهي بانك ها به بانك مركزي نيز از 19 درصد دهه 40 به 4/58 درصد در دهه 70 افزايش يافته است.
هر سه مولفه فوق در زمينه اجزاي پايه پولي تاثير قابل توجهي بر رشد آن و در نتيجه نقدينگي در كشور داشته اند.
از اين رو، به نظر مي رسد دولت در رشد نقدينگي نقش بسيار تعيين كننده اي داشته است.
علت اصلي تاثير اينچنيني از سوي دولت به خاطر كسري بودجه اي است كه در دوره هاي مختلف دولت با آن مواجه بوده است.
براساس اين گزارش، بانك مركزي به عنوان متولي اصلي سياست هاي پولي در كشور عملا كنترلي بر ميزان پول در جامعه نداشته باشد وبدين ترتيب قابليت مهار تورم به عنوان مولفه اي كه به اقشار كم درآمد آسيب مي رساند، كاهش يافته است.
چاپ پول و استقراض
رييس جمهوري كسري بودجه نيمه اول امسال را 3 هزار و 900 ميليارد تومان ذكر كرده است.در اين گزارش تأكيد شده انعطاف ناپذيري هزينه هاي عمومي دولت علت اصلي كسري بودجه در سه دهه 40، 50، 60 و 70 در ايران بوده است.
براساس اين گزارش، اگر دولت سياست انقباضي را در پيش گيرد، با مازاد بودجه مواجه خواهد شد.
بدين ترتيب بررسي روند كسري بودجه احتمالا سياست مالي را كه دولت به كار برده است، نشان مي دهد.
سازمان مديريت و برنامه ريزي مي افزايد: از آنجا كه دولت ها اغلب نسبت به كسري بودجه حساس بوده و درصدند آن را كاهش دهند، مجبورند هزينه هاي خود را كاهش و يا ماليات ها را افزايش دهند.
در اين گزارش آمده است: دولت همواره در سال هاي مختلف با كسري بودجه مواجه شده كه بيشترين ميزان آن طي سال هاي دهه 60 همزمان با جنگ تحميلي ايجاد شده به طوري كه متوسط ساليانه به ميزان 5/28 درصد از كل بودجه است.
سازمان مديريت و برنامه ريزي تصريح كرده است: از سوي ديگر، در سال هاي دهه 70 با تلاش هاي انجام شده ميزان كسري بودجه تا سطح متوسط 2/4 درصد در سال كاهش يافته است.
نسبت كسري بودجه از كل بودجه عمومي طي دهه،40 50، 60 و 70 به ترتيب، 4/17 درصد، 9/21 درصد، 5/28 درصد و 2/4 درصد بوده است.
گزارش سازمان مديريت و برنامه ريزي حاكيست، مهمترين دليل كسري بودجه در ايران به عدم تحقق درآمدهاي پيش بيني شده و انعطاف ناپذيري هزينه هاي عمومي دولت مربوط مي شود.
در ادامه اين گزارش با ذكر مثالي توضيح داده شده است: در سال هايي كه قيمت نفت در بازارهاي بين المللي كاهش مي يابد به خاطر وابستگي بسيار بالاي بودجه به درآمدهاي نفتي، دولت شاهد كسري بودجه است.
از اين رو، يكي از آخرين مواردي كه دولت مواجه با كسري بودجه شديدي شده، در سال 1377 رخ داده است.
در اين سال قيمت نفت به كمترين ميزان خود در دهه 70 رسيد(نزديك 8 دلار). چنين كاهشي در درآمدهاي نفتي، دولت را با يك كسري بودجه 24 درصدي مواجه كرد.
در ادامه اين گزارش اين طور نتيجه گيري شده است: كسري بودجه در ايران به صورت فعالانه هدفگذاري نشده و به صورت يك مسئله پيش بيني نشده خود را به جامعه تحميل كرده است.
اين سازمان در اين گزارش به مساله تامين مالي كسري بودجه دولت اشاره و تصريح كرده است: تامين مالي كسري بودجه در ايران از طريق پولي كردن بدهي يعني استقراض از بانك مركزي و چاپ پول تامين گرديده كه خود باعث بسط پول و در نتيجه افزايش تورم در ايران شده است.