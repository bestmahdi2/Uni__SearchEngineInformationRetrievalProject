واكنش رسانه ها به آخرين نشست شوراي حكام
نيويورك تايمز:اروپا در توقف فعاليت هاي هسته اي ايران شكست خورد
گروه سياسي: جلسه شوراي حكام آژانس بين المللي انرژي اتمي روز پنجشنبه گذشته در حالي به پايان رسيد كه برخلاف رويه هاي قبلي از صدور قطعنامه عليه ايران خودداري و تنها به يك جمع بندي از بيانيه هاي كشورهاي اعضاي اين شورا اكتفا نمود.
اين نخستين بار است كه طي دو سال گذشته در اجلاس شوراي حكام قطعنامه اي عليه فعاليت هاي هسته اي صلح آميز ايران صادر نشد.
اين نشست همچنين در بررسي حقوقي و فني پرونده هسته اي جمهوري اسلامي يكي از بي سابقه ترين جلسات تشكيل شده شوراي حكام به شمار مي رود.
اين نشست واكنش هاي مختلفي را از سوي كشورها و رسانه ها درپي داشت و بسياري آن را شكست براي اتحاديه اروپا و پيروزي ديپلماتيك ايران ارزيابي كردند.
روزنامه «نيويورك تايمز» در تحليلي به نقل از خبرگزاري رويترز نوشت: عليرغم نگراني هاي بين المللي، ايران به فعاليت هاي هسته اي خود ادامه مي دهد و ديپلماسي اتحاديه اروپا به حمايت آمريكا براي توقف آن شكست خورده است.
نيويورك تايمز در ادامه به اين گفته تحليلگران اشاره مي كند كه در مواجهه با ايران، قدرتهاي غربي به اين نتيجه رسيده اند كه از نظر تاكتيكي آنها فاقد حمايت چين، روسيه و دولت هاي ديگر براي اقدام فوري عليه تهران هستند.
پل اينگرام تحليلگر ارشد در شوراي اطلاعات امنيتي آمريكا - بريتانيا با اشاره به هشدارهاي آمريكا و اتحاديه اروپا به ايران مبني بر توقف فعاليت هاي هسته اي دومنظوره، گفت: اين كار اشتباهي است كه بدون سند و مدرك از تهديد استفاده شود.
اينگرام در ادامه افزود: هيچ قرارداد قبلي با روسيه و چين درمورد حمايت آنها وجود نداشته است.
در بخش ديگري از اين تحليل آمده است: ديپلماتها و منابع اطلاعاتي اكنون در نشست آژانس بين المللي انرژي اتمي در وين مي گويند كه ايران آماده است تا فرايند غني سازي اورانيوم را از سر بگيرد كه مي تواند براي نيروگاههاي هسته اي مورد استفاده قرار گيرد.
نيويورك تايمز در ادامه مي نويسد: اين مسئله چالش جديدي را براي قدرتهاي غربي درپي خواهد داشت كه تهديد هاي آنها براي تحت تاثير قراردادن ايران با شكست مواجه شده است.
در ادامه اين تحليل آمده است: آمريكا و اتحاديه اروپا با درخواست ايران براي چرخه كامل سوخت هسته اي به عنوان بخشي از برنامه صلح آميز و قانوني با شكست مواجه شده اند.
در تحليل نيويورك تايمزبه اين مسئله نيز اشاره شده است كه هر نوع اقدام ايران براي آغاز فرايند غني سازي در نيروگاه نطنز ممكن است در زمينه مذاكرات پيرامون مصالحه روسيه بي معني باشد.
در اين صورت مسئله ارجاع پرونده ايران به شوراي امنيت دوباره مطرح مي شود و دوباره اين سئوالات پرسيده خواهد شد كه در آينده چه اتفاقي رخ خواهد داد.دانا الين عضو ارشد موسسه بين المللي لندن در مطالعات استراتژيك مي گويد: واشنگتن طي دو سال گذشته با ديپلماسي اتحاديه اروپا وارد اين مسئله شده است؛ هر چند برخي از سياستمداران آمريكا خواسته بودند كه موضع سخت تر و يا حتي اقدام نظامي را اتخاذ كننداما تلاشهاي اتحاديه اروپا با شكست مواجه شده و نتوانسته است پرونده ايران را به شوراي امنيت ارجاع دهد.
نيويورك تايمز به اين مسئله اشاره مي كند كه آژانس هنوز سئوالاتي از برنامه هسته اي ايران دارد اما بازرسان براي اثبات اين كه ايران در جستجوي سلاحهاي هسته اي است شكست خورده اند و بنابراين ايجاد اتفاق نظر درباره پرونده هسته اي ايران سخت تر نيز مي شود.
غني سازي اورانيوم ايران خط قرمز جديد اروپا
از سوي ديگر خبرگزاري فرانسه به نقل از ديپلمات ها و تحليلگران گزارش داد: غني سازي اورانيوم خط قرمز جديدي است كه غرب براي رويارويي نهايي با ايران بر سر خواسته هاي هسته اي اش قرار داده است، اما تهران بر حقش براي انجام اين كار تأكيد دارد.
اين خبرگزاري فرانسوي به نقل از مارك فيتس پاتريك، كارشناس منع اشاعه در موسسه بين المللي مطالعات استراتژيك لندن افزود: آمريكا و اروپا به وضوح از فرآوري اورانيوم فاصله گرفتند تا غني سازي را به عنوان خط قرمز جديد تعيين كنند اما مشخص نيست كه آيا روسيه كه بازيگر ديپلماتيك مهمي در اين مرحله است اين مساله را بپذيرد يا خير.
اين گزارش افزود، هربرت  هانسوويتس، نماينده آلمان در آژانس بين المللي انرژي اتمي در نشست اخير شوراي حكام به اين خط قرمز جديد زماني كه به اعضاي شورا گفت نگراني بر سر اقدامات هسته اي يكجانبه ايران با توجه به تهديدهاي اين كشور براي آغاز غني سازي صحيح است، اشاره كرد.يك ديپلمات نزديك به آژانس بين المللي انرژي اتمي گفت: به هر حال حتي اگر ايران به غني سازي بپردازد اين كار براي آنكه كشورهاي عضو جنبش عدم تعهد و كشورهايي نظير روسيه را كه از حق ايران براي در اختيارگيري فناوري هسته اي صلح آميز دفاع مي كنند، به سوي ارجاع به شوراي امنيت سوق دهد، كافي نخواهد بود.
ديپلمات ياد شده كه عضو يكي از كشورهاي جنبش عدم تعهد است گفت: حتي غني سازي چنين كاري را نخواهد كرد؛ زيرا از نظر قانوني بودن، ايران از حق انجام چنين كاري محروم نيست.
ايران به جامعه بين الملل تضمين هسته اي بدهد
وزيران امور خارجه  ايتاليا و آلمان از ايران خواستند درخصوص برنامه  هسته اي اش تضميني را كه جامعه  بين المللي خواستار است، ارايه كند.
فرانك والنر اشتاين ماير، وزير امور خارجه  آلمان پس از ديدار با جيانفراكو فيني، همتاي ايتاليايي اش در رم طي كنفرانس مطبوعاتي مشترك با وي گفت: ما تمايل داريم ايراني ها از امكاني كه از طريق گفت وگو با اتحاديه  اروپا حاصل شده استفاده كنند و تضمين هايي را كه جامعه  بين المللي انتظار دارد ارايه دهند.
وزير امور خارجه  ايتاليا نيز گفت كه رم و برلين درخصوص روابط با ايران موضع مشتركي دارند.