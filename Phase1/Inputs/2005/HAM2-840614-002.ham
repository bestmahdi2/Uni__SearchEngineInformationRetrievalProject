برداشت دوم
هزينه گزاف دومين اتفاق زندگي
آرش اقبالي- مي گويند سه اتفاق مهم زندگي همه آدم ها، تولد، ازدواج و مرگ است، هر چند كه تازگي ها قبول شدن در كنكور يا امتحان رانندگي يا حتي طلاق كه چيز خيلي بدي هم هست، به تعبير خيلي ها جزو اتفاق هاي مهم زندگي ما محسوب مي شوند.
اما از اين حرف ها گذشته، بايد گفت كه دومين اتفاق مهم زندگي، يعني ازدواج هرچند كه براي اغلب آدم ها اتفاق خوشايند و ميموني است، اما دردسرهاي خاص خود را هم دارد؛ يكي از اين دردسرها هزينه هاي بي منطق شب عروسي است كه معلوم نيست بر چه اساس و مبنايي طرح ريزي مي شود و اساسا چه دليل منطقي براي آن وجود دارد.
به عنوان نمونه هزينه هاي آرايشگاه در زماني كه آرايشگر يا مدير محترم آرايشگاه متوجه مي شود كه فرد مراجعه كننده عروس خانم يا آقاداماد است، فرياد بسياري را بلند مي كند كه: آقا يا خانم محترم چه خبر است؛ 150هزار تومان هزينه اصلاح سر و پيرايش صورت! مگر داماد بخت برگشته چه گناهي كرده كه چنين هزينه هايي را بر او تحميل مي كنيد؟
البته اين جور مسائل در مملكت ما چندان هم غيرقابل پيش بيني نيست و ديگر سوء استفاده اقتصادي از موقعيت زماني و جغرافيايي خاص به جزء جدايي ناپذير زندگي ما ايراني ها تبديل شده است. از ديگر سو، اطلاع از وضعيت  آرايشگاه هاي زنانه كه نرخ هاي بسيار متفاوتي هم دارند و هر آرايشگاهي بخصوص در ايام نزديك شدن به اعياد ملي و مذهبي، به شكلي دلخواه از مشتريان پول مي گيرند، بسيار سخت است، اما براي هر تازه داماد بسيار قابل لمس.
اغلب آرايشگران زنانه در صورت اعتراض مشتريان، برخوردهايي مي كنند كه مشتري بايد از رفتن به آرايشگاه مورد نظر پشيمان شده يا اينكه با سختي و نارضايتي در آن آرايشگاه مانده و كار خود را انجام دهد.
اين در حالي است كه هيچ گونه اطلاع رساني دقيقي نيز از سوي اتحاديه آرايشگاه هاي زنانه صورت نمي گيرد و انگار كه هيچ مرجع مسئولي نيز برعملكرد آرايشگران زنانه نظارت نمي كند و هيچ كسي به اين موضوع پاسخ نمي دهد كه در اين شهر 12 ميليوني بر كار اين همه آرايشگاه زنانه كه در هرجا از كنج خانه هاي متروك گرفته تا زيرپله آپارتمان ها مثل قارچ سبز شده اند، چه كسي نظارت مي كند و اساسا چه قانوني و قاعده اي حاكم است و چه كسي بايد پاسخگو و تعيين كننده نرخ هاي جورواجوري باشد كه آنها به مردم مي دهند. به همين علت، گمان مي رود مشتريان آرايشگاه هاي زنانه در صورت وجود مشكلات يا اعتراض و شكايت نتوانند از كانال اتحاديه اين صنف هنرمند راه به جايي ببرند، پس پيشنهاد مي شود كه حتي المقدور عروس و دامادها به آرايشگاه ها نروند!