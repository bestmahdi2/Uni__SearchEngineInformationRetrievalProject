بررسي فهرست فيلم هاي پرفروش سال
تنور داغ گيشه هاي خنده
782 ميليون تومان جدابيت. بالا رفتن مارمولك از پرده سينما آنقدر جذاب بود كه مردم براي ديدنش گيشه را به خيابان بچسبانند. كما هم براي مردم وضعيت جذابي بود. نشان به همان 630 ميليون تومان فروش گيشه كه ما و خيلي ها قادر به شمردنش نيستيم و 600 ميليون تومان مقابل دوئل كه....كات.
چه كسي مي تواند تضمين كند كه اگر مارمولك از ديوار سينما سقوط نمي  كرد امروز ركورد فروش يك فيلم در سينماي ايران وضعيت رويايي پيدا نكرده بود؟ شايد اگر بعضي... كات.
سينما فرهنگ، يكي از شب هاي اكران لاك پشت ها هم پرواز مي كنند، خانم چرا نگفتي اين فيلم جنگيه؟! اگر مي گفتي من هيچ وقت نمي  گذاشتم وقتمو اينجا تلف كني. فقط چند ثانيه از آغاز فيلم گذشته بود كه پفك و چيپس در دست يك مرد ايراني زهرمار شد. امان از مشاوران نالايق زن خانه، امان از... كات.
فهرست فيلم هاي پرفروش سينماي ايران طي 9 ماه گذشته اعلام شد. اول اين رده بندي را بخوانيد تا برسيم به كات و ادامه ماجرا.
مارمولك كمال تبريزي با 782 ميليون تومان، كما آرش معيريان با 630 ميليون تومان، دوئل احمدرضا درويش با 600 ميليون تومان، مهمان مامان داريوش مهرجويي با 500 ميليون تومان، شمعي در باد پوران درخشنده با 375 ميليون تومان، زهرعسل ابراهيم شيباني با 285 ميليون تومان، سيزده گربه روي شيرواني علي عبدالعلي زاده با 275 ميليون تومان، معادله ابراهيم وحيدزاده با 200 ميليون تومان، بوتيك حميد نعمت الله با 195 ميليون تومان و خوابگاه دختران محمدحسين لطيفي با 300ميليون تومان و حالا كات.
ژست روشنكفرانه به درد پشت ميزهاي كافي شاپ مي خورد يا اگر فرصتي باشد، لحظه بازديد از نمايشگاه هنرهاي مفهومي. سينما گرچه در محدوده هنر محسوب مي شود، اما هرچه جايي ثبت شده كه قرار نيست مطابق حقيقت باشد. پنبه را از گوش هايتان بيرون بياوريد، سينما جايي است براي تفريح، مثل پارك، سيرك يا چه مي دانيم. پس زنده باد خنده.
طبيعي است كه جايي براي تفريح قبل از هرچيز بايد مفرح باشد. به ليست فيلم هاي پرفروش سال دوباره نگاهي بيندازيد و اگر حوصله اي بود ليست فيلم هاي كم فروش امسال را هم در ذهن بسازيد. فروردين سال 82 چه فكر كرديم و چه شد!
در بررسي جذابيت مراكز تفريح، از جمله سينما، بعد از ويژگي مفرح بودن به اين نكته مي رسيم كه مردم به مكان هايي مي روند كه ورود به آنها ممنوع است. يعني اگر در يك مركز تفريح حرف از تابوشكني باشد، مردم از در و ديوارش به خيابان پرت مي شوند. اتفاقي كه براي فيلم مارمولك يا كما رخ داد و... كات.
... و بالاخره اينكه ايران كشوري است كه در آن شايعه با سرعت نور در كوچه پس كوچه هاي شهرهاي بزرگ و كوچكش مي پيچد.
بنابراين كافي است اين شايعه دهان به دهان بپيچد كه قرار است مثلا فلان جانور به زودي از روي ديوار سينما سقوط كند يا اينكه مثلا مبارزه رو در رو براي شكل گرفتنش مبلغي نجومي هزينه شده يا... كات. به فكر فيلم پرفروش سال آينده باشيد. پيش بيني نبايد چندان دشوار باشد. مثلا ميهمان بابا با حضور...،... و...!
اين عنوان را كدام گارگردان هنرمند راهي جشنواره فيلم فجر مي كند؟!