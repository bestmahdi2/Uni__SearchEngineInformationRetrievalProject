احتمال تغيير و تحولات مديريتي در ايران خودرو
گروه بورس: خبرگزاري هاي داخلي در گزارش هاي جداگانه اي از تغيير قريب الوقوع هيأت مديره ايران خودرو خبر داده اند.
به گزارش «همشهري» در حالي كه طبق روال قانوني و براساس نص قانون تجارت تعيين هيأت مديره بر عهده سهامداران و مجمع عمومي است اما در عين حال گزارش هاي منتشر شده از رايزني سهامداران عمده ايران خودرو يعني شركت گسترش و نوسازي صنايع و هم چنين تأمين اجتماعي براي تعيين مديران جديد يكي از بزرگترين خودروسازان خاورميانه حكايت دارد.
مؤلفه مديريت همواره در بورس تهران به عنوان عاملي تأثيرگذار بر روند قيمت سهام شركت ها مطرح بوده است.
بنابر اين تغيير و تحولات مديريتي مي تواند تأثير ويژه اي بر سهام اين شركت بر جاي گذارد. پيش بيني مي شود در صورت تعيين يك هيأت مديره با قدرت، ارزش سهام ايران خودرو افزايش يابد.
خبرگزاري مهر به نقل از يك منبع آگاه از انتخاب اعضاي جديد هيات مديره شركت ايران خودرو خبر داد.
اين منبع آگاه اعلام كرد: به احتمال زياد اعضاي جديد هيات مديره ايران خودرو به زودي انتخاب خواهند.
او گفت: كاتوزيان(نماينده مجلس)، مفيدي از سازمان گسترش، مددي از سازمان تامين اجتماعي و حيدري فر مدير عامل سابق ايساكو به عنوان اعضاي هيات مديره ايران خودرو انتخاب شده اند.
حميدرضا كاتوزيان نايب رييس كميسيون صنايع و معادن در تماس تلفني خبرنگار مهر ضمن تاييد برگزاري جلسه ويژه انتخاب هيات مديره جديد ايران خودرو افزود: عضويت در هيات مديره با وظايف نمايندگي و شأن و منزلت و ماموريت يك نماينده مجلس مغايرت دارد و اين امر ايجاب مي كند وارد هيچ هيات مديره اي به ويژه هيات مديره شركت هاي خودروسازي نشوم.
ايسنا هم گزارش داده است: با تغيير 4 تن از اعضاي هيات مديره شركت ايران خودرو، تغييرات مديريتي در اين شركت آغاز شد.
بر اساس آخرين اطلاعات 4 تن از 5 عضو هيات مديره ايران خودرو تغيير كرده اند و با اين تغييرات، به احتمال زياديكي از بزرگترين خودروسازان خاورميانه در آستانه تغييرات گسترده مديريتي قرار خواهد گرفت.
بنا بر آخرين اطلاعات، مددي، حيدري فر و كاتوزيان از اعضاي جديد هيات مديره جديد ايران خودرو خواهند بود.
تا كنون عضويت مهندس مفيدي - رييس كنوني شركت گسترش و نوسازي صنايع ايران - به جاي مهندس ويسه قطعي شده است. البته گفته مي شود عضويت حيدري فر و مددي نيز در هيات مديره ايران خودرو قطعي شده است و به زودي حكم اين افراد ابلاغ خواهد شد.
در همين حال سخنگوي شركت ايران خودرو نيز با تاييد تغيير سه عضو از هيات مديره پنج نفري ايران خودرو افزود: با توجه به تغيير رييس شركت گسترش و نوسازي صنايع، سه سهميه اين شركت در ايران خودرو تغيير كرده است، ولي ما نيز به طور دقيق اسامي اين افراد را نمي دانيم.
مصطفي آقايي ادامه داد: چهارمين عضو هيات مديره ايران خودرو نيز بايد از سوي سازمان تامين اجتماعي انتخاب شود.
ايران خودرو در حال حاضر چهارمين شركت بزرگ بورس و دومين خودروساز بزرگ ايران از نظر ارزش جاري بازار سهام به حساب مي آيد.
منوچهر منطقي مدير عامل فعلي ايران خودرو چهار سال پيش مديريت اين شركت را بر عهده گرفت. او جانشين منوچهر غروي مدير عامل ايران خودرو در دهه 70 شد.