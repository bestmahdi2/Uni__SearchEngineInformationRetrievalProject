اعضاي كميسيون نظارت مجمع بر اجراي سياست هاي كلان مشخص شدند
ايسنا: دبير مجمع تشخيص مصلحت نظام اعلام كرد: «با مشخص شدن وظايف و اعضاي كميسيون نظارت مجمع، اين كميسيون از هفته آينده به طور رسمي كار خود را آغاز خواهد كرد.»
محسن رضايي صبح ديروز در يك نشست خبري با بيان اين مطلب در خصوص اعضاي اين كميسيون اظهار داشت: «كميسيون نظارت مجمع تشخيص از پانزده عضو تشكيل شده كه عبارتند از رئيس و دبير مجمع تشخيص مصلحت نظام، سران سه قوه و 10 نفر از كميسيونهاي پنج گانه مجمع تشخيص.»وي از علي اكبر ولايتي و مصطفي ميرسليم(كميسيون علمي، فرهنگي و اجتماعي)، محمد هاشمي و قربانعلي دري نجف آبادي(كميسيون حقوقي و قضائي)، مجيد انصاري و مرتضي نبوي(كميسيون اقتصاد كلان، بازرگاني و اداري)، بيژن نامدار زنگنه و محمدجواد ايرواني(كميسيون امور زيربنايي)و دو نفر از كميسيون سياسي كه هنوز معرفي نشده اند به عنوان نمايندگان كميسيونهاي پنج گانه در كميسيون نظارت نام برد كه به مدت يكسال انتخاب شده اند.
دبير مجمع تشخيص مصلحت نظام تعيين شاخص هاي نظارت بر سياستهاي كلي، ارزيابي گزارش هاي ساليانه بر اساس شاخص هاي نظارت و ميزان تطبيق عملكرد قواي سه گانه با سياست هاي كلي، تطبيق برنامه هاي پنج ساله با سياست هاي كلي و اعلام نتايج آن به شوراي نگهبان و تعيين نمايندگاني براي حضور در جلسات دولت و مجلس در مواقع بحث در مورد برنامه هاي توسعه را از جمله وظايف كميسيون نظارت مجمع تشخيص مصلحت نظام برشمرد.
وي تأكيد كرد: «كميسيون نظارت به هيچ وجه وارد امور اجرايي نمي شود اما در بعد نظارت گزارش هايي را تهيه مي كند و كار خود را در سطح عالي انجام خواهد داد. رؤساي سه قوه مسئول اجراي نتايج نظارت مجمع هستند و گزارش نهايي كميسيون به مقام معظم رهبري تقديم مي شود. هرجا نياز داشته باشيم كه از اختيارات رهبري استفاده شود، اين كار را انجام مي دهيم و در حقيقت ما بازوي اجرايي مقام معظم رهبري هستيم.»