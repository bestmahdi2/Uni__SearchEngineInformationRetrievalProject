خبر
امنيت شغلي قضات
دادستان جديد انتظامي قضات گفت: قضات نبايد در احقاق حق و ابطال باطل دستشان بلرزد و در اين راستا دادسراي انتظامي قضات بايد امنيت شغلي لازم را براي قضات فراهم كند. به گزارش ايسنا، حجت الاسلام  خلفي با بيان اينكه قضات بهترين ناظران دستگاه قضائي هستند، به بيان دو نگراني فعلي در دستگاه قضائي پرداخت و گفت: يكي از نگراني هاي قضات كشور كه با شجاعت در حال كار كردن هستند، عدم احساس امنيت شغلي است. با توجه به آخرين سمتي كه در دادسراي كاركنان دولت داشته ام، اين احساس عدم امنيت را از نزديك لمس كرده ام و به نظر مي رسد در درجه  اول حفظ قضات سالم در دستگاه قضائي ضروري است.وي ادامه داد: پاك ترين افراد در اين جايگاه در حال انجام مسئوليت هستند و به دليل خطير بودن مسئوليت، كوچكترين اشتباهات ممكن است خيلي بزرگ جلوه كند. خلفي ادامه داد: بايد زمينه اي فراهم شود كه قاضي با آرامش كامل حكم صادر كند و به حكم خود اعتقاد داشته باشد. اگر امنيت شغلي براي قاضي فراهم شود، قاضي در صدور حكم كمتر ترديد مي كند و در احقاق حق دست او نخواهد لرزيد.