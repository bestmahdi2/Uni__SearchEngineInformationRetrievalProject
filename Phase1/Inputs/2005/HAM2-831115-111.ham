كريمي راد:
رئيس قوه قضائيه، پاسخگوترين فرد در قوه قضائيه است
فارس: سخنگوي قوه قضائيه از صدور حكم براي يكي از متهمان پرونده جاسوسان هسته اي در دادگاه انقلاب خبر داد و گفت: اين حكم با اعتراض متهم در ديوان عالي كشور در حال رسيدگي است و در مورد سه متهم ديگر اين پرونده كيفرخواست صادر شده و يك مورد هم در دادسرا در حال پيگيري است.
جمال كريمي راد صبح ديروز در نشست هفتگي خود با احياء دادسراها، ايجاد شعبات شوراي حل اختلاف، حقوق شهروندان، دادگاه خانواده، رسيدگي به جرايم سنگين با حضور 5 قاضي، پاسخگو بودن و پاسخگو كردن مسئولان مجموعه قضائي، اطاله دادرسي و حق دفاع را از دستاوردهاي دستگاه قضايي عنوان كرد و افزود: ما ادعا نمي كنيم كه به معناي واقعي توانسته ايم همه خواسته هاي شهروندان را پاسخ دقيق بدهيم ولي درصدها و استانداردها در قوه قضائيه در مقايسه با كشورهاي پيشرفته از نظر قوانين و مقررات منابع انساني، حل مشكلات حقوقي مردم داراي وضعيت مطلوبي است.
كريمي راد با اشاره به تقويت دادگاه هاي خانواده در كشور اظهار داشت: در اختيار گذاشتن حوزه هاي قضايي به دعاوي خانوادگي تا حد بسياري در تقويت و استحكام دادگاه هاي خانواده در كشور موثر واقع شده است.
كريمي راد درباره پرونده ها ي رسيدگي شده در قوه قضائيه گفت: نود و يك درصد پرونده هاي وارد در ده سال اول مديريت قضايي و 93 درصد پرونده ها در مديريت دوم و در دوره جديد نيز اكثر پرونده ها مورد رسيدگي قرار گرفته است.
كريمي راد به پرونده هاي سنگين مواد مخدر و رسيدگي به اين پرونده هاي در مدت زمان كوتاه در دادگاه انقلاب اشاره كرد و گفت: دستگاه قضايي كشور ما در بحث مبارزه با مواد مخدر به قدري موفق بوده كه در اين زمينه براي بشريت فعاليت كرده نه براي شهروندان ايراني و تاكنون قريب به 4 هزار شهيد در اين راه داده است.
سخنگوي قوه قضائيه آمار دستگيري قاچاقچيان مواد مخدر را از سال 68 تا 82 942 هزار و 537 نفر عنوان كرد و گفت: معضل مواد مخدر تنها با امر پليس، اعدام و مصادره حل شدني نيست زيرا اين پديده يك معضل جهاني است و نيازمند تشريك مساعي بين المللي در جهت درمان كردن و پاسخ دادن به اين معضل است.
كريمي راد نظارتهاي بدون اغماض در دستگاه قضايي را از افتخارات اين قوه عنوان كرد و اظهار داشت: نظارتهاي قوه قضائيه نظارت دقيق به روز و به موقعي است به طوريكه همه شهروندان مي توانند به مراكز نظارتي به راحتي دسترسي پيدا كنند و موارد را اعلام كنند. وي پاسخگوترين فرد در قوه قضائيه را رئيس قوه قضائيه خواند و گفت: من مي توانم ادعا كنم كه اين فرد پاسخگوترين فرد در نظام جمهوري اسلامي است كه به كوچكترين مسائل در دستگاه قضايي حساس است و هيچ مسئولي در دنيا نداريم كه اينقدر نسبت به جزئي ترين مسائل حساس باشد كه حساسيت وي حكايت از مديريت مدرن ايشان است.
كريمي راد تصريح كرد: رئيس قوه قضائيه ديدار با مردم را به عنوان الگوي مديريتي ارائه دادند كه خيلي ها با برگزاري اين ديدارها احساس ناامني كردند و به دنبال اين بودند كه اين جلسات را مختل كنند و به نحوي وي را از ادامه كار مايوس كنند، ولي ايشان با قدرت و شجاعت اين مسئله را تاكنون پيگيري كردند.
وي در خصوص متوقف ماندن رسيدگي به پرونده هاي مطبوعات گفت: با توجه به تصويب قانون تغيير هيات منصفه در مجلس ششم اجراي آن قانون با مشكل مواجه شده كه پيرو آن قوه قضائيه با جلسات متعددي كه در دادستاني كل كشور داشته اين مشكل بررسي شده و قرار است نمايندگان مجلس طرحي را ارائه كنند كه اگر به نتيجه برسد پرونده هاي موجود كماكان با قانون قبلي رسيدگي خواهد شد تا امكانات براي عملي كردن قانون جديد فراهم شود.
سخنگوي قوه قضائيه در خصوص اقدامات هيات رسيدگي كننده به ادعاهاي وبلاگ نويسان گفت: تمامي ادعا ها جمع آوري شده و پيش بيني شده كه پرونده توسط هيات مورد مطالعه قرار گيرد بنابراين اين ادعا در حال بررسي است و به دنبال اين هستيم كه براي ادامه كار دستور رئيس قوه قضائيه را اخذ كنيم.
وي در خصوص پرونده ميلياردي زمين خواري گفت: متهمين اين پرونده با تخلف در قانون براي زمينهايي كه جز اموال عمومي و اموال مصادره اي بود سند مالكيت گرفته بودند كه اين اسناد باطل شده است.
كريمي راد از زمين خواري برخي افراد در يكي از استانها خبر داد و گفت: اين افراد با قراردادي كه با مراجع دولتي منعقد كرده بودند در صدد بودند كه در رابطه با پروژه بزرگي كه مربوط به آماده سازي زمين براي مسكن بود اقدام به گرفتن مالكيت اين زمينهاي بكنند كه با پيگيري هاي وزارت اطلاعات و سازمان بازرسي مشخص شد كه قرارداد منعقده به نفع بيت المال نيست و با آن برخورد شد.
كريمي راد در خصوص سفر گزارشگر ديده بان حقوق بشر به ايران گفت: معاونت حقوقي و قضايي قوه قضائيه قرار است جلسه اي با ايشان داشته باشد.
خبرنگاري از سخنگوي قوه قضائيه پرسيد مدير اداره زندانهاي استان تهران اظهار داشته است كه ما هتل داري مي كنيم نه زندانباني آيا اين صحبت تشويق افراد به جرم نيست،كريمي راد در پاسخ گفت: پاسخ مدير زندانهاي استان تهران به كساني است كه زندانهاي ما را زير سئوال مي برند و ناشي از اشكالات متعدد افراد در ژست هاي مختلف در داخل كشور و عنادي است كه افراد در خارج از كشور با ما دارند بنابراين زندان نوعي مجازات است و زندانهاي ما براي تنبيه مجرمين است.
خبرنگاري از سخنگوي قوه قضائيه پرسيد كه دادستان كل كشور اعلام كرده با تخريب كنندگان چهره كانديداها برخورد خواهد شد مصاديق اين برخورد چيست؟
سخنگوي قوه قضائيه اظهار داشت: اگر كانديدايي در اين زمينه شكايت كند دستگاه قضايي رسيدگي مي كند بنابراين در صورتي كه افرادي با باندبازي و سياسي كاري به نحوي عمل كنند كه همه نيروهاي ارزشي را مخدوش و اصل انتخابات را زير سؤال ببرند قوه قضائيه برخورد خواهد كرد و در مورد يك شخص در صورت شكايت فرد وارد رسيدگي خواهد شد. كريمي راد در خصوص تدوين لايحه رشوه خواري اظهار داشت: در زمينه مبارزه با رشوه خواري قوانين سفت و سختي وجود دارد ولي براي اين كه كليه قوانين و مقررات در جهت اصلاح كارمندان در كل نظام متمركز شود نياز به بازنگري در قانون بود تا مشخص شود كه تاثير قوانين و مقررات تاكنون چگونه بوده است. وي گفت: در لايحه جديد پيش بيني شده كه مجازاتهاي جايگزين اعمال شود تا با تنوع مجازات نتيجه بهتري گرفته شود.