دستگيري سه آدم رباي ناكام
گروه حوادث: پرونده آدم ربايي ناكام در ميدان هفت حوض با دستگيري سه جوان وارد مرحله جديدي شد.
به گزارش خبرنگار ما، زن جوان عصر روز سوم خرداد سال جاري به قصد خريد با خواهرش از منزل خارج شد. حدود ساعت 30 و19 دقيقه دو خواهر جوان به ميدان هفت حوض رسيدند. نيم ساعت طول كشيد تا كالاي مورد نظر خود را يافته و خريداري كردند. ساعت 20 زن جوان از خواهرش جدا شد تا به سمت خانه خود برود. براي سوار شدن به خودروهاي مسافركش مجبور بود از فضاي سبز كنار خيابان عبور كند.زن، آرام در تاريكي شب از روي چمن ها به راه خود ادامه مي داد كه ناگهان پسري قوي هيكل از پشت به او حمله ور شده و با يك دست دهان وي را گرفته و با دست ديگرش گردن او را آن قدر فشار داد تا نيمه بي هوش شد.
مرد ناشناس به زور زن را به سوي خودروي پرايدي كه در كنار فضاي سبز با يك سرنشين منتظر او بود كشاند. زن جوان كه توان خود را به دست آورده بود شروع به فرياد كشيدن كرد. با شنيدن صداي او، اهالي كه در حال تردد در آن منطقه بودند به سوي آنان دويدند. زن التماس مي كرد تا او را نجات دهند ولي مرد ناشناس وقتي متوجه شد مردم از قصد سوء او مطلع شده اند با صداي بلند گفت: «مسأله ناموسي است، لطفاً متفرق شويد.» ولي زن همچنان فرياد مي كشيد تا او را نجات دهند. مردم كه وضعيت را غيرعادي مي ديدند به كمك زن جوان رفتند، دو مرد جوان كه قصد ربودن زن را داشتند از شلوغي محل استفاده كردند و متواري شدند. زن كه از ترس رنگ به چهره نداشت توانست شماره خودرو را به ذهن بسپارد.
زن جوان به همراه خواهر و همسرش به شعبه بازپرس قندي زاده به دادسراي امور جنايي تهران مراجعه كرد و ضمن توضيح كل ماجرا از مسئولين قضايي و انتظامي خواستار يافتن ربايندگان فراري شد. او براي مأموران توضيح داد كه داخل اتومبيل تور ماهيگيري بزرگي قرار داشته و ربايندگان قصد داشتند براي جلوگيري از فرار، او را در ميان تور بپيچند. جست وجو براي دستگيري دو رباينده مذكور در دستور كار پليس آگاهي قرار گرفت تا اين كه با شناسايي شماره خودرو و بازداشت صاحب آن، وي مدعي شد كه خودرواش را روز حادثه به سه تن از دوستانش داده است. به اين ترتيب سه جوان دستگير و به اداره آگاهي انتقال يافتند. آنها تاكنون به آدم ربايي در ميدان هفت حوض اعتراف نكرده اند. تحقيق از آنها ادامه دارد.