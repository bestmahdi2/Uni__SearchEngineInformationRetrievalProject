گزارش همشهري از عملكرد طرح وام هاي خوداشتغالي
ناكامي طرح وام هاي خوداشتغالي در كاهش ميزان بيكاري
افزايش كارمزد وام هاي خوداشتغالي
گروه اقتصادي _ افروز پورهاشمي: چندي پيش يكي از مسئولان وزارت كار و امور اجتماعي در گفت وگو با همشهري از افزايش 2 ميليون توماني سقف وام خوداشتغالي و رسيدن آن از 3 ميليون تومان و 800 هزارتومان به 5 ميليون تومان خبر داد.
اين خبر در شرايطي اعلام شد كه عده اي از دست اندركاران به صورت جسته گريخته از افزايش 2 درصدي سود كارمزد وام خوداشتغالي و رسيدن آن از 4 درصد به 6 درصد خبر دادند.
به اعتقاد آنان وقتي مبلغ اختصاص يافته به صندوق حمايت از فرصت هاي شغلي از 50 ميليارد تومان سال گذشته به 30 ميليارد تومان تقليل يافته(كاهشي معادل 20 ميليارد تومان)پس طبيعي است كه نرخ سود وام خوداشتغالي درصدي افزايش داده شود.
اين درحاليست كه براساس بند 2 اصل 44 قانون اساسي تامين شرايط و امكانات كار براي همه به منظور رسيدن به اشتغال كامل و قراردادن وسايل كار دراختيار همه كساني كه قادر به كارند ولي وسايل كار ندارند، در شكل تعاوني، از راه وام بدون بهره يا هر راه مشروع ديگر كه نه به تمركز و تداول ثروت در دست افراد و گروه هاي خاص منتهي شود و نه دولت را به صورت يك كارفرماي بزرگ مطلق درآورد، امري ضروري عنوان شده است.
همچنين طبق بند فوق بايد اين اقدام با رعايت ضرورت هاي حاكم بر برنامه ريزي عمومي اقتصاد كشور در هريك از مراحل رشد صورت گيرد.
بي نظير: امسال فقط 10 هزار نفر
وام خوداشتغالي مي گيرند
سيدعليرضا بي نظير مديرعامل صندوق حمايت از فرصت هاي شغلي در پاسخ به اين پرسش كه باتوجه به كاهش 20 ميليارد توماني در اعتبار صندوق حمايت از فرصت هاي شغلي، امسال امكان اعطاي وام به چند هزار نفر وجود دارد مي گويد: سال گذشته از محل منابع بانكي و اعتبارات صندوق 650 ميليارد تومان اعتبار دراختيار 220 هزار نفر قرار گرفت. اين درحاليست كه امسال با احتساب 50 ميليارد تومان اعتبار صندوق(30 ميليارد تومان)اعتبار تخصيصي سال جاري و 20 ميليارد تومان بازگشت اقساط وام هاي پرداختي گذشته)تنها مي توانيم به 10 هزار نفر وام خوداشتغالي اعطا كنيم.وي همچنين درمورد علت افزايش 2 درصدي كارمزد اعطاي تسهيلات و مغايرت اخذ اين كارمزد با بند 2 اصل 44 قانون اساسي اظهار مي كند: اين كارمزد در ازاي اعطاي خدماتي چون مصاحبه شغلي بازرسي قبل و بعد از اعطاي وام و امكانات ثبت نام اينترنتي و تلفن اخذ مي شود.
وي درمورد علت لغو تنفس يكساله بازپرداخت وام نيز مي افزايد: اين اقدام به دنبال اعطاي وام خوداشتغالي به طرح هاي داراي بيش از 20 درصد نرخ بازده و جلوگيري از ديركرد بازپرداخت اقساط صورت گرفته است كه البته بنا به طرح ها گاه از 2 تا 6 ماه زمان بازپرداخت به تعويق خواهد افتاد.
شاخص اشتغال در كارگاه هاي بزرگ صنعتي كشور طي 9 ماهه اول سال گذشته نسبت به دوره مشابه سال قبل نيز رقمي معادل 5/3 درصد كاهش يافته و به 8/102 رسيده است.
نظارت محدود بر نحوه به كارگيري وام هاي خوداشتغالي
با وجود اعلام ارقام فوق، وزير كار و امور اجتماعي معتقد است كه طرح هاي ضربتي اشتغال حداقل 64 درصد راندمان داشته اند.
به گفته ناصر خالقي اكثريت وام هاي خود اشتغالي منجر به اشتغال زايي شده اند.وي مي گويد: با نظارتي كه وزارت كار، سازمان تامين اجتماعي و بانك ها به نحوه پرداخت وام هاي خوداشتغالي دارند، اين وام ها فقط صرف ايجاد قطعي اشتغال مي شوند چراكه در غير اين صورت وام را به صورت يكجا از وام گيرنده پس خواهيم گرفت.
علي رغم گفته وزير، بسياري از متقاضيان وام هاي خوداشتغالي كه هنوز موفق به اخذ اين وام نشده اند با صراحت عنوان مي كنند كه عده قابل توجهي از گيرندگان اين وام هيچ گونه زمينه اشتغال دائمي فراهم نكرده اند و فقط براي مدت كوتاهي به صورت ظاهري فعاليتي را آغاز كرده اند تا پس از مراجعه بازرسان و جلب اعتماد آنان محل فعاليت را تعطيل و به حل مشكلات معيشتي خود بپردازند.
آنان تصريح مي كنند: هيچ گونه تضميني هم براي نحوه رسيدگي بازرسان به اين امور وجود نداشته و ندارد.
بي نظير مديرعامل صندوق حمايت از فرصت هاي شغلي دراين باره مي گويد: 1400 بازرس اين مجموعه بر نحوه اخذ وام و استفاده از آن نظارت كامل دارند.
به گفته وي درصورت هرگونه تخلفي اصل وام به اضافه 16 درصد جريمه اخذ خواهد شد، چنانچه از خرداد امسال تاكنون از 910 نفر از متقاضيان گيرنده وام خوداشتغالي كل وجوه وام با احتساب 16 درصد جريمه بازپرس گرفته شده است.
كارگري: وام هاي خوداشتغالي بيكاران را بدهكار مي كند
درعين حال نايب رييس اتحاديه لوازم الكتريك و سيم كشي ساختمان تهران در اين باره مي گويد: اجراي غيركارشناسي طرح هاي ضربتي اشتغال بر گرفتاري جوانان افزوده است.
به گفته محمدرضا كارگري، جوانان بيكار ديروز، امروز با دريافت وام خوداشتغالي به بيكاران بدهكار تبديل شده اند، چراكه با مبلغ 3 ميليون تومان گذشته و 5 ميليون تومان فعلي نمي توان يك شغل قابل  قبول ايجاد كرد. درعين حال اين افراد بايد وام مربوطه را نيز بازپرداخت كنند.
ابطحي: بيكاري فقط با تكيه بر
وام هاي خوداشتغالي حل نمي شود
عضو كميسيون صنايع و معادن مجلس هم بر اين باور است كه با تكيه صرف به وام هاي خوداشتغالي مشكل بيكاري حل نخواهد شد، هرچند كه اين وام ها تا حدي براي حل اين معضل راه گشا بوده و هست.
به گفته سيد محمود ابطحي حل معضلات بيكاري و تورم باعث افزايش سهم صنعت در توليد ناخالص ملي خواهد شد كه همين امر خود موجب رونق اقتصادي خواهد گرديد.
وي تاكيد مي كند: جلوگيري از واردات، توجه بيشتر به فعاليت هاي مولد و جذب سرمايه گذاري خارجي در كنار وام هاي خوداشتغالي مي توانند معضل بيكاري را حل كنند.
در اين ميان رييس كانون عالي شوراهاي اسلامي كار با اشاره به اينكه اگر پرداخت وام خوداشتغالي در مسير توليد باشد حركت مثبتي تلقي خواهد شد، مي گويد: متاسفانه بيشتر وام هاي خوداشتغالي به جاي آنكه صرف امور توليدي شوند يا صرف خريد خودروهاي فرسوده شده اند، يا جهت رفع مشكلات معيشتي خانوارها مورداستفاده قرار گرفته اند و يا زمينه ساز ايجاد فرصت هاي شغلي موقت و حتي كاذب شده اند.
در تاييد سخنان ابطحي، مديرعامل صندوق حمايت از فرصت هاي شغلي نيز مي گويد: مسلما حل مشكل بيكاري توسط متولي كه امكان دخالت، برنامه ريزي و احاطه بر بازارهاي كالا و خدمات، سرمايه و پول را ندارد محقق نخواهد شد.
به گفته بي نظير درواقع تعيين متولي اشتغال به مثابه سپردن مسووليت بدون كوچكترين اختياري است. اين درحاليست كه وظيفه صندوق فقط حمايت از جويندگان كار داراي مهارت و ايجاد زمينه كسب و كار كوچك است.
حسن صادقي مي افزايد: اين رويداد خود باعث تحميل بار منفي پنهاني براي عموم جامعه مي گردد، چنانچه در سال 1382 با اختصاص 1000 ميليارد تومان بار تورمي معادل 5 برابر گذشته بر جامعه تحميل شد و به جاي ايجاد 300 هزار فرصت شغلي مستمر نيز فقط 70 هزار فرصت شغلي موقت به وجود آمد.
به گفته وي سال گذشته نيز همين وضع در قبال توزيع 300 ميليارد تومان رخ داد و به جاي 100 هزار فرصت شغلي دائم تنها معادل 40 درصد آن هم اغلب به صورت شغل هاي موقتي زمينه اشتغال فراهم شد.
وي معتقد است: توزيع صرف منابع باعث ايجاد اشتغال نمي شود بلكه به كارگيري منابع منطبق با تقاضاي بخش صنعت و توليد زمينه ساز اشتغال خواهد بود.
وي درصد توفيق در پرداخت وام هاي خوداشتغالي منجر به اشتغال را بسيار پايين دانسته و مي گويد: البته درصد استقبال براي اخذ اين وام كم بهره كماكان بالاست، چراكه زمينه ساز حل مشكلات معيشتي خانوارهاست.
اين در حالي است كه بنا به گفته بي نظير عامل اصلي اين موضوع ناشي از كمبود اعتبارات و زمان تخصيص آن به علت نگرش نه چندان حمايتي مسئولان است. به گفته وي تاكنون سراغ نداريم كه مقامات رسمي كشور در بازديدهاي خود از استانها و يا افتتاح طرحها از طرحهاي كوچك بازديد كرده باشند.