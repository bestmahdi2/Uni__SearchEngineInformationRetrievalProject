در صورت توافق ايران و عراق پروژه سواپ نفت عراق به اجرا درمي آيد
شانا: ايران با پيشنهاد احداث خط لوله بندر امام به بصره براي حمل نفت خام عراق به پالايشگاه آبادان و انتقال فرآورده هاي نفتي به آن كشور موافقت كرده است و در صورت توافق دوكشور پروژه سواپ نفت عراق اجرا مي شود.
مهندس بيژن زنگنه وزير نفت با بيان اين كه محورهاي همكاري ايران و عراق در بخش انرژي با ارائه پيشنهاد دريافت نفت عراق براي تامين پالايشگاه آبادان بيش از يك سال است كه مورد توجه قرار گرفته است گفت: اين پيشنهاد براي دريافت روزانه حدود 370 هزاربشكه نفت خام اين كشور به منظور تامين خوراك پالايشگاه آبادان بوده است.
وزير نفت، افزود: ايران با پيشنهاد احداث خط لوله از بندر امام(كه پايانه وارداتي نفت خام و صادراتي فرآورده هاي نفتي كشور به شمار مي رود)به بصره موافقت كرده است و قرار است تا اين پيشنهاد قبل از سفر نخست وزير عراق به ايران مطرح شود تا درآن زمان بتوان به نتايج مناسبي دست يافت.
وي اجراي پروژه سواپ نفت عراق را از ديگر مباحث همكاري ايران و عراق در زمينه انرژي خواند و گفت: در صورت توافق دو كشور نفت خام عراق در پالايشگاه آبادان دريافت و معادل اين ميزان نفت خام در خارك به آن كشور تحويل داده مي شود.
زنگنه با بيان اين كه مقامات عراقي تا حد زيادي علاقه مند به خريد فرآورده هاي نفتي از ايران هستند، گفت: ايران توانايي دارد تا برخي از فرآورده هاي نفتي از جمله نفت سفيد، lpg و نفت كوره را از آبادان به عراق صادر كند.
وي با بيان اين كه عراق علاقه زيادي به خريد بنزين از ايران دارد گفت: با توجه به اين كه ايران با كمبود بنزين و واردات آن از ديگر كشورها مواجه است؛ امكان فروش بنزين پالايشگاه آبادان به اين كشور وجود ندارد.
آخرين آمارها نشان مي دهد كه توليد كنوني نفت عراق به 2ميليون و 500 هزار بشكه در روز رسيده است كه از اين ميزان يك ميليون و 500 هزار بشكه آن صادر مي شود.