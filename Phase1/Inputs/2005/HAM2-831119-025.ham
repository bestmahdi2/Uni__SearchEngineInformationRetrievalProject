تازه هاي دنياي رسانه ها
خواست هاي آمرانه رايس از وزير امور خارجه روسيه
خواستهاي آمرانه كاندوليزا رايس، وزير امور خارجه آمريكا، از سرگئي لاوروف وزير امور خارجه روسيه در ملاقات ششم فوريه در آنكارا، تعجب رسانه هاي كشورهاي خارج از جناح غرب را برانگيخته است. لاوروف براي ديدار رايس به آنكارا رفته بود، حال آن كه رايس قبل از ملاقات با او، براي مذاكره با نخست وزير لهستان رنج سفر به اين كشور را برخود هموار كرده بود و لهستان را در رديف آلمان، انگلستان و فرانسه قرار داده بود زيرا كه آن كشور سابق عضو گروه مسكو، سياست آمريكا را دربست تعقيب مي كند، به عراق نيرو فرستاده و بر سر انتخابات اوكراين رو در روي روسيه ايستاده بود. به گزارش «استيون وايزمن» كه در نيويورك تايمز چاپ شده است، رايس در ملاقات آنكارا به لاوروف گفت: ادامه سركوب ناراضيان و منتقدان(منظور رايس ثروتمندان يهودي روسيه است كه مؤسسات دولتي اين كشور را به مفت خريداري كرده بودند)مناسبات آمريكا با روسيه را بيش از حد فعلي دشوار خواهد ساخت. رايس افزود كه گام هاي تازه روسيه در تصاحب تلويزيون مستقل و كمپاني نفتي يوكوس از صاحبانشان و به زندان افكندن و يا فراري دادن آنان و همچنين محدود ساختن اختيارات فرمانداران مانع از روابط تمام عيار و عميق دو كشور شده است. با وجود اين، ما(آمريكا)هنوز درصدد نيستيم كه روسيه را ايزوله كنيم. رايس همچنين خطاب به لاوروف كه سابقا يك مأمور امنيتي شوروي بود گفت كه دخالت هاي روسيه در انتخابات گرجستان و اوكراين كه هر دو بي نتيجه بود دولت آمريكا را نسبت به نيت روسيه مشكوك و مأيوس ساخته است. روسيه كه در عمليات نظامي آمريكا در افغانستان كمك كرد و در عراق سدي ايجاد نكرد و باعث قدرداني ما شد اينك در راهي قدم بر مي دارد كه مطابق خواست ما و به سود روسيه نيست. رسانه هايي كه اين خواست هاي اخطارآميز را تفسير كرده اند گفته اند: روسيه از آن همه امتيازي كه در 15 سال گذشته داد و حتي حاضر به تجزيه خود شد تا كنون چه سودي برده است كه رنجش آمريكا برايش گران تمام شود. تجارت روسيه با آمريكا از زمان شوروي بيشتر نشده و امتيازي به دست نياورده و از جمله نتوانسته است وارد سازمان بين المللي تجارت شود. به نوشته اين رسانه ها، آمريكايي ها روانشناسي ملل را به دست آورده اند و مي دانند كه چگونه با هركدام سخن بگويند. ملاقات 24 فوريه بوش و پوتين در براتيسلاوا نشان خواهد داد كه بالاخره روسيه مي خواهد يك قدرت باشد و اراده اش را به كار برد يا نه. پوتين در حالي در اين مذاكرات شركت مي كند كه محبوبيت او در داخل روسيه كاهش يافته و تظاهرات پراكنده مخالفان تغيير مزاياي رفاهي و... بر ضد وي ادامه دارد و تظاهركنندگان خواستار كناره گيري او شده اند. شكست پوتين در اوكراين كه به دست خود او(كوتاه آمدن)صورت گرفت روس ها را نسبت به وي دلسرد كرده است. وي حتي مورد انتقاد گورباچف قرار گرفته و در «دوما» در برابرش صف آرايي شده است. در جريان ديدار برق آساي رايس از اروپا و خاورميانه همه تدابير روانشناسي به كار رفته از جمله اين كه او درست همانند رئيس جمهور آمريكا و با هواپيمايي اختصاصي و پر از خبرنگار و تشريفات اين سفر سلطنتي را انجام داده است تا از كساني كه از وضعيت داخلي آمريكا خبر ندارند و اطلاعاتشان را از تلويزيون هاي آمريكايي دريافت مي كنند زهر چشم بگيرد.
ژنرالي كه افغان ها را براي تفريح به گلوله مي بست!
مفسران مخالف سياست هاي آمريكا اين روزها سوژه اي تازه براي انتقاد به دست آورده اند و آن اظهارات ژنرال سه ستاره تفنگدار «جيمز ماتيس» است كه اول فوريه 2005 در نشستي در سن دياگو كاليفرنيا گفت: تير زدن به برخي افراد يك سرگرمي است. واقعاً تفريح است با اين افراد بجنگيد، فرياد بزنيد و آنها را به گلوله ببنديد. شما مي رويد به افغانستان افرادي را به چنگ مي آوريد كه پنج سال زنان را به خاطر اين كه چادر به سر نداشتند كتك زده بودند. شليك به اين افراد و ساختن جهنمي براي آنان يك سرگرمي است. مقامات نظامي آمريكا گفته اند كه ژنرال ماتيس كه از مأموريت افغانستان و عراق به آمريكا بازگشته به خاطر بيان اين مطلب توبيخ نخواهد شد. فرمانده كل سپاه تفنگداران گفته است كه مي داند از حرف هاي ژنرال ماتيس برداشت هاي گوناگون خواهند كرد ولي او افسري با تجربه، شجاع و رك گو است. او پس از انعكاس حرف هايش در رسانه ها(و خشم جهانيان)متوجه شده است كه بايد در به كار بردن كلمات دقت مي كرد. ژنرال ماتيس در سال 2001 در جنوب افغانستان با طالبان جنگيده بود و سال گذشته به عراق منتقل شد.
آيا بخاري گازسوز ساخت ايران نخست وزير گرجستان را كشت؟
بالاخره مي خواهند مرگ «زوراب ژوانيا» نخست وزير گرجستان را به گردن بخاري گازسوز ساخت ايران بيندازند. وي كه از متحدان «ساكاشويلي» رئيس جمهور و از سران انقلاب نارنجي سال گذشته گرجستان به شمار مي رفت و متمايل به روش غرب بود چهار روز پيش براي ديدار دوست خود «رائول يوسوپوف» به آپارتمان او رفت و چون دير كرد، بادي گارد وي به همراه او زنگ زد كه جواب نداد. او خواست با شكستن در وارد آپارتمان شود كه موفق نشد. پليس محل را خبر كرد و از پنجره وارد آپارتمان شدند و جسد زوراب را در اطاق نشيمن و رائول را در آشپزخانه يافتند. نخست، احتمال سوءقصد داده شد و حتي گفته شد كه كار جاسوس خارجي بوده ولي پس از معاينه اجساد معلوم شد كه مرگ بر اثر استنشاق گاز طبيعي بوده كه از بخاري آپارتمان نشت كرده و بخاري ساخت ايران و وارداتي بوده است. با وجود اين، هنوز احتمال سوء قصد و توطئه كاملاً منتفي نشده است.