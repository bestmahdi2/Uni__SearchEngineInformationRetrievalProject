پرده برداري از بزرگترين تابلوي معرق جهان
همزمان با مراسم افتتاحيه دومين جشنواره دانشجويي شعر رضوي(گريز آهوانه 2)از بزرگ ترين تابلوي معرق جهان پرده برداري مي شود.
به گزارش ايسنا، حسين پهلوان مقدم، خالق اين اثر، درباره تابلو «ضامن آهو» گفت: اين تابلو، با الهام از تابلوي نقاشي ضامن آهو اثر استاد ميرزا بيگي ساخته شده است كه براي نخستين بار درجهان بيش از 400 هزار قطعه از 800 گونه چوب درختان و درخچه هاي ايراني مناطق مختلف ايران در آن كار شده است.
ويژگي منحصر به فرد اين اثر، استفاده از حداقل 250 نوع رنگ طبيعي از چوب درختان مي باشد، بدون آنكه از مواد و عناصر غير طبيعي استفاده شده باشد.
كار ساخت تابلو معرق(ضامن آهو)از پنج سال پيش آغاز گرديده و بيش از 30 هزار ساعت براي ساخت آن زمان صرف شده است و همزمان با ميلاد امام رضا(ع)در مراسم افتتاحيه دومين جشنواره دانشجويي شعر رضوي «گريز آهو2» از آن پرده برداري خواهد شد.