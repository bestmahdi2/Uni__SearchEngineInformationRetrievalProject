بلر ايران را به دخالت در ناامني هاي عراق متهم كرد
پاسخ ايران و عراق به اتهامات انگلستان
گروه سياسي: توني بلر نخست وزير انگليس روز چهارشنبه در يك كنفرانس مطبوعاتي مشترك با جلال طالباني رئيس جمهور عراق مدعي شد احتمالا ايران بمب هاي پيشرفته در اختيار شبه نظاميان عراقي قرار داده است.
وي افزود: ما نمي توانيم اطمينان داشته باشيم كه ايران اين ابزارها را فراهم كرده باشد، اما دولت انگليس برخي اطلاعات را در اختيار دارد كه توجه ما را به ايران يا حزب الله جلب مي كند.
نخست وزير انگليس درباره برنامه هسته اي ايران گفت: اگر ايران تلاش كند با حمايت از نا آرامي در عراق اشاره اي به مذاكرات بر سر مساله سلاح هاي هسته اي داشته باشد، انگليس مرعوب نخواهد شد.طالباني نيز در اين كنفرانس خبري گفت كه مقامات دولت وي اين مساله را با برادران ايراني شان مطرح كرده اند و آنها دخالت را تكذيب كرده اند.
جك استراو وزير امور خارجه انگلستان درخصوص اتهامات بلر عليه ايران گفت: انگليس اميدوار است در اين باره با مقامات ايراني گفت وگو كند.وزير امور خارجه انگلستان افزود: ما انتظار داريم دولت ايران در كنار ما بنشيند و آنچه را كه بايد بگوييم بشنود و جايي كه مناسب است اقدام كند.
وي اعلام كرد: اعتراضاتي به دولت ايران شده است و ما به بيان اين اعتراضات به دولت ايران ادامه خواهيم داد.
خبرگزاري آسوشيتدپرس هم به نقل از استرا نوشت:كه از ابزارهاي نظامي منسوب به ايران عليه نيروهاي آمريكايي نيز استفاده شده است.وي مدعي شد: ماهيت ويژه اين ابزارها ما را متوجه عناصر ايراني يا حزب الله ساخت؛ زيرا آنها شبيه به ابزارهايي است كه حزب الله مورد استفاده قرار مي دهد.
پس ازطرح ادعاهاي انگلستان عليه ايران گروهي از نظاميان آمريكايي هم به اين موج خبري دامن زدند، خبرگزاري فرانسه به نقل از يك ژنرال آمريكايي مدعي شد، نشانه هاي فزاينده اي وجود دارد مبني بر آنكه مواد قابل استفاده در توليد بمب به طور مخفيانه از ايران به عراق قاچاق مي شوند و دست كم مقصد برخي از اين مواد شبه نظاميان شيعه است.
كارتر هام، معاون رئيس عمليات منطقه  اي ستاد مشترك نيروي نظامي آمريكا، ادامه داد: نيروهاي مرزي عراق حدود يك ماه قبل محموله اي از ابزارهاي انفجاري را ردگيري كرده اند كه از ايران راهي عراق بوده است.وي در ادامه ادعايش افزود: نشانه هايي وجود دارد مبني بر اينكه، اينها بيش از چيزي است كه در حال عبور از مرز بوده است.
براساس گزارش ايسنا،  هام به ماهيت اين ابزارها اشاره اي نكرد، اما مدعي شد: گزارش شده است اين ابزارها شامل خرج هاي انفجاري و ابزارهاي ماشه اي پيچيده بوده است.
اين عضو ستاد مشترك نيروي نظامي آمريكا مدعي شد: مقصد اين ابزارها شبه نظاميان عراقي در جنوب و ديگر بخش هاي اين كشور بوده است، اما شورشيان سني و افراطيون مرتبط با ابومصعب زرقاوي نيز تمايل داشته اند به آنها دسترسي داشته باشند.
ايران و عراق پاسخ دادند
سخنگوي وزارت امور خارجه كشورمان با رد اتهامات بي پايه نخست وزير انگليس عليه تهران اظهار داشت: ايران هيچ انگيزه اي براي دخالت در امور داخلي عراق ندارد و يك عراق باثبات و امن در خدمت منافع ايران و منطقه است.حميدرضا آصفي، افزود: حضور نيروهاي خارجي از جمله انگليس عامل اصلي اغتشاش و ناامني در اين كشور است و بلر براي سرپوش گذاشتن بر ناتواني نيروهايش در ايجاد امنيت در عراق براي انحراف افكار عمومي از اين موضوع، انگشت اتهام را به سوي ديگران نشانه رفته است.نخست وزير عراق هم ادعاهاي دخالت ايران در امور داخلي عراق را  بي پايه و اساس خواند.ابراهيم جعفري، نخست وزير عراق با تأكيد بر اين كه ما به هيچ وجه اين اتهام ها را نمي پذيريم افزود: روابط تهران بغداد بر اساس سياست حسن همجواري به حدي مستحكم است كه به آن افتخار مي كنيم و اين حقيقتي انكارناپذير است.