از نگاه پزشك
خودبيمارانگاري
شايد براي شما اتفاق افتاده باشد كه با ايجاد كوچكترين دردي در يكي از اعضاي بدنتان، به اين فكر كنيد كه دچار يك بيماري خطرناك شده ايد؛ نوعي بيماري كه شايد هيچ راه علاجي نداشته باشد. اگر اين فكر ناراحت كننده فقط گاهي شما را به خود مشغول مي كند، مي توان گفت كه جاي نگراني نيست، ولي اگر مدام با اين ذهنيت مشغول هستيد، بدانيد كه دچار اختلال يا بيماري خودبيمارانگاري شده ايد.
خودبيمارانگاري، اختلالي است كه خيلي از افراد را در دوره اي از زندگي درگير خود مي كند. شروع اين اختلال به اين صورت است كه علائم بسيار جزيي درد از قبيل تپش قلب، گرفتگي عضلات، رگ هاي دردناك، سرفه هاي گه گاهي، يك زخم كوچك و... و علائمي از اين قبيل باعث مي شوند كه فرد به اين فكر كند كه دچار يك اختلال شديد قلبي، سرطان و... شده است. اين تفاسير نادرست باعث مي شوند كه افراد مبتلا به اين اختلال، مدام انواع هراس ها و اضطراب ها را تجربه كنند. هزينه كردن مقدار زيادي پول براي انواع آزمايش ها و معاينات پزشكي براي اطمينان  بيمار و همچنين تصديق پزشكان مبني بر اينكه هيچ خطري فرد را تهديد نمي كند و او كاملا سالم است نيز او را از شر اضطراب ها و وسواس هاي فكري راحت نمي كند. اين اشتغال ذهني بيمارگونه باعث مي شود كه اين افراد در روابطشان با خانواده دچار مشكلات فراواني شوند، زيرا آنها مصر هستند كه خانواده به دنبال پيگيري هاي پزشكي اين افراد باشند و آنها را تنها نگذارند، براي همين خانواده اين بيماران بعد از مدتي با اين افراد مشكلات جدي پيدا مي كنند. خارج از مشكلات خانوادگي، اين افراد در محيط شغلي نيز دچار مشكلات زيادي شده و كاركردهاي شغلي آنها كاهش مي يابد. خودبيمارانگاري در هر سني ممكن است بروز كند، ولي بيشترين كساني كه با آن درگير مي شوند، بزرگسالان هستند. اگرچه ممكن است بعضي از آنها بهبود يابند، ولي ادامه روند آن تا دوران ميانسالي و پيري، باعث بروز انواع اختلالات خلقي مثل افسردگي در اين بيماران مي شود. البته نگراني در مورد بيماري در دو جنس زن و مرد متفاوت است. امروزه اكثر زنان نسبت به بيماري سرطان سينه استرس شديدي دارند، در حالي كه مردان بيشتر ترس از ابتلا به سكته قلبي و سرطان پروستات دارند. ترس از مرگ و پيري زودرس نيز ممكن است تمامي افراد چه زن و چه مرد را تهديد كند.
اين بيماري حداقل به مدت شش ماه طول مي كشد و ميزان شيوع آن در كل جمعيت، يك تا 5 درصد است. طبق گزارش هاي كلينيك هاي درماني، 2 تا 7 درصد بيماران سرپايي مراجعه كننده به بخش هاي مراقبت هاي اوليه، مبتلا به خودبيمارانگاري هستند. البته بيماري هاي ديگري نيز در نتيجه اين بيماري ممكن است فرد را تهديد كند؛ از قبيل وسواس، اضطراب، اختلال، وحشت زدگي و افسردگي. انواع توهم ها و حملات توام با وحشت زدگي غيرمنتظره و غيرقابل بازگشت اين افراد را تهديد مي كند.
اگر مي خواهيد به اين افراد كمك كنيد بايد در قدم اول به دنبال اقدامات پيشگيري كننده براي آنها باشيد. اولين قدم اين است كه نبايد در كنار آنها راجع به بيماري هاي جدي و تهديد كننده صحبت كرد، زيرا اگر سابقه از دست دادن يكي از والدين يا يكي از اطرافيان را داشته باشند يا در كودكي دچار يك بيماري سخت شده باشند، صحبت در مورد اين بيماري ها بر نگراني و اضطراب آنها مي افزايد.
اين اختلال، درمان خاصي ندارد، فقط يكي از اقدامات حمايت كننده در مورد درمان از طرف اطرافيان اين افراد، اين است كه رفتارهاي مثبت آنها كه در آنها اثري از شكايات بدني نيست را تشويق كنند و براي آن پاداش در نظر بگيرند.
به اين ترتيب ممكن است شكايات جسمي اين افراد بتدريج كاهش يابد. درمان دارويي براي اين بيماران وجود ندارد، فقط اگر شكايات آنها در حد بالايي باشد، پزشك براي آنها داروهاي آرامبخش تجويز مي كند.
البته اين نكته بسيار مهم است كه هذيان ها و توهم هاي خطرناكي كه در بيماري هاي رواني مانند اسكيزوفرنيا، افسردگي و... وجود دارد، در اين بيماري ديده نمي شود، يعني اعتقادات و تفكرات اين افراد گرچه غير واقعي است، ولي آنها در بعضي مواقع نيز احتمال اينكه بيماري ترس آوري وجود ندارد را تاييد مي كنند.
هشدار؛ آنفلوآنزاي مرغي در راه است
ايسنا- سازمان جهاني بهداشت در مورد گسترش ويروس آنفلوآنزاي مرغي در اروپا، خاورميانه، جنوب آسيا و آفريقا هشدار داد.
اين سازمان همچنين اعلام كرد: پرندگان مهاجر سيبري حامل ويروس آنفلوآنزاي مرغي هستند، بنابراين احتمال انتقال اين ويروس به مناطق درياي خزر و درياي سياه وجود دارد.
از سال 2003 تا كنون بيش از 60 نفر در جهان، جان خود را بر اثر بيماري آنفلوآنزاي مرغي از دست داده اند. در دو سال گذشته، براي مهار شيوع اين بيماري 145 ميليون قطعه پرنده در مناطق مختلف جهان به ويژه در كشورهاي جنوب شرق و شرق آسيا معدوم شده است.