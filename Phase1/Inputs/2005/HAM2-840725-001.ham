پيشگيري از يك جرم خانگي
كشتن مرغ مقلد
سينا قنبرپور
سه سال قبل وقتي دو جرم شناس مطرح كشور تحقيق خود روي 220 نفر متهم به قتل را آغاز كردند، طلسم بسياري از نادانسته ها شكست.
89 نفر زن و 131 نفر مردي كه به وسيله دكتر محمد آشوري و دكتر شهلا معظمي مورد بررسي قرار گرفتند، متهم بودند يا جرمشان به اثبات رسيده بود كه همسران خود را به قتل رسانده اند. آنها پس از بررسي خود دريافتند كه همسركشي يك پديده شهري ست تا روستايي. حال براي پيشگيري از چنين جرم شايعي در شهر، چه بايد كرد؟
براي اثبات اين ادعا نتيجه ديگري از تحقيق اين دو جرم شناس هست كه مي توان به آن استناد كرد. از ميان متهمان يا مجرماني كه مرتكب همسركشي شده بودند، تنها يك درصد چادرنشين بوده اند؛ حال آنكه 88 درصد متهمان به همسركشي ساكن منزل مستقل، 7 درصد آپارتمان نشين و 5 درصد ساكن اتاق بوده اند.
با اين وصف، پرسش اين است كه براي جلوگيري، كاهش يا مبارزه با جرم همسركشي چه مي توان كرد؟ بازهم بايد گفت مستندترين و عملي ترين راهكارها به وسيله همين روان شناس مطرح شده است. پس بهتر آن است كه ابتدا به سراغ اين راهكارها برويم!
پيشگيري از همسركشي
از نظر جرم شناسي، پيشگيري عبارت است از هر نوع فعاليت سياست جنايي كه منظور از آن تحديد امكان پيش آمدن مجموعه اعمال جنايي از راه غيرممكن ساختن يا پايين آوردن احتمال وقوع آن، بدون تهديد به كيفر يا توسل به اجراي آن باشد.
دكتر شهلا معظمي در مقاله اي تحت عنوان همسركشي، پس از ارائه چنين تعريفي، تحت دو عنوان اقدام هاي بلندمدت و كوتاه مدت، دست كم 13 راهكار را مطرح كرده است. نكته موردنظر ما دقيقا يكي از راهكارهاي كوتاه مدت دكتر معظمي است. او در بخش ارائه راهكارهاي كوتاه مدت تاكيد كرده كه انتشار برخي اخبار ممنوع شود.
وي در يكي از بندهاي مربوط به بخش راهكارهاي كوتاه مدت مبارزه يا پيشگيري از قتل از نوع همسركشي آورده است: ممنوعيت پخش خبرقتل هاي خانوادگي و جنجال درباره آنها از طريق مطبوعات به منظور جلوگيري از به خطر افتادن حيثيت خانواده هاي درگير، بخصوص فرزندان خانواده. البته با اظهار تاسف بايد گفت، به نظر نمي رسد ديگر راهكارهاي ارائه شده به وسيله اين جرم شناس در مقاله اش كه برگرفته از تحقيقي وسيع و منحصر به فرد بوده، به اجرا درآمده كه اين بند يعني ممنوعيت انتشار اخبار به اجرا درآمده باشد.
با اين حال، نكته اينجاست كه هر روز يا هر هفته اخبار متنوعي از جنايات خانواده و قتل هايي از نوع همسركشي منتشر مي شود و جرايد نيز آن را به تشريح بيان مي كنند.
در چنين وضعي به نظر مي رسد صرفا پليس از طريق توسعه بخشيدن به دواير مشاوره خود بند نخست اقدام هاي كوتاه مدت پيشنهاد دكتر معظمي را تحقق بخشيده باشد، زيرا او در اين بخش تاكيد كرده بود: ايجاد مشاوره حقوقي خانوادگي در تمام محله هاي شهرها و استفاده از افراد باتجربه و خوشنام يا كارشناسان مجرب براي ارائه اطلاعات و راهكارهاي مناسب، لازم است.
با اين حال بايد ديد در شرايطي كه پرخواننده ترين صفحات جرايد همواره صفحات حوادث بوده اند و اين نكته حائز اهميتي ست، انتشار اخبار حوادث، آن هم از نوع همسركشي چه تبعات يا اثراتي را درپي خواهد داشت. چندي قبل وقتي سايت خبرگزاري فارس بنا داشت اخبار حوادث را مخابره كند
در اين باره نظر كارشناسان متعددي را جلب كرد تا پيش زمينه و بستر مناسبي براي كار خود فراهم كند. رجوع به اين اظهارنظرها مي تواند سبب شود تا اين تحليل رنگ و بوي جدي تري به خود گرفته، بحث براي توجه كنندگان به اين موضوع ملموس تر شود.
همچون لبه تيز چاقو
بررسي نظر كارشناسان نشان مي دهد كه اكثر قريب به اتفاق آنها معتقدند انعكاس اخبار در صفحه حوادث، تعادل لازم را ندارد. اين كارشناسان، هم متخصصان ارتباط هستند و هم متخصصاني كه با جرم سر و كار دارند.دكتر علي نجفي توانا - جرم شناس - معتقد است، اخبار هيجان آور در وقوع جرائم به وسيله برخي افراد موثر است.
وي در گفت وگويي با خبرگزاري فارس تاكيد كرده است: اطلاع رساني به عنوان يكي از محوري تري رسالت مطبوعات در زمينه حوادث بايد هدفمند باشد و رسانه ها بايد حقوق مخاطبان خود را در نظر بگيرند و در انتخاب اخبار حوادث متوجه شرايط جنسي، سني و... باشند تا اثر منفي بر ساختار فرهنگي، رفتاري و رواني آنها نگذارند.
دكتر مصطفي اقليما - رئيس انجمن علمي آسيب هاي اجتماعي - نيز در اين باره تاكيد دارد: افزايش خبرهاي منفي سبب عادي شدن جرم در جامعه مي شود و بدين ترتيب عملكرد فعلي روزنامه ها، قبح جرائم را از بين مي برد.
وي در عين حال معتقد است:  متاسفانه تا به حال از پنهان كاري سودي نبرده ايم؛ ما سالها اعتياد را در كشور پنهان كرديم،  اما نه تنها به هيچ نتيجه اي دست نيافتيم، چه بسا كاستي هايي نيز از اين روش به وجود آمد.
از سوي ديگر، يك عضو هيات علمي دانشگاه بهزيستي نيز مي گويد: اخبار حوادث انگيزه بزهكاري را افزايش مي دهد.
غنچه راهب در گفت وگو با خبرگزاري فارس تاكيد كرده است:  نوجوانان براحتي با وجود فقر اقتصادي و فرهنگي موجود در جامعه از شخصيت هاي حوادث الگوبرداري مي كنند. وي همچنين تاكيد دارد: براساس ديدگاه يادگيري مشاهده اي، افرادي كه در سنين جواني و نوجواني قرار دارند، به دنبال رسيدن به الگويي هستند كه در جامعه مطرح مي شود.
اما در همين حال، متخصصان علوم ارتباطات مي گويند جرم وجنايت از صفحه حوادث توليد نمي شود. حسن جعفري سهاميه - رئيس دانشكده خبر- معتقد است كه صفحه حوادث روزنامه ها نيازمند مهندسي اطلاع رساني ست.
گريزگاهي براي نجات
اما بازگرديم به بحث اصلي خودمان، يعني وقوع همسركشي. همان طور كه تاكيد كرديم اين جرم، جنايتي شهري ست كه بايد با مولفه هاي شهري، آن را بسنجيم.
امروز بر همه مسلم و روشن است كه اطلاعات، رمز پيروزي در هر نبردي ست و رمز موفقيت در ارتباطات ميان فردي بويژه زن و شوهر چيزي جز همين اطلاعات نيست.
آنچه در اين ميان به ذهن مي رسد، گم شدن حلقه اي ست كه مي تواند پرخواننده ترين صفحه مطبوعات و در عين حال جذاب ترين صفحه را به كليدهاي رهايي بخش متصل كند. به عبارت ديگر وقتي چنين پتانسيلي در جامعه وجود دارد و براي نمونه دكتر اقليما نيز تاكيد دارد كه با پنهان كاري نمي توان كاري از پيش برد،  اگر بخواهيم ميان راهكار ارائه شده دكتر شهلا معظمي و نظر دكتر اقليما و توان قابل توجه صفحه حوادث در جذب مخاطب، جمع ببنديم و فصل مشترك همه آنها را بيابيم، بايد به گفته هاي رئيس دانشكده خبر استناد كنيم. حسن جعفري تاكيد كرده بود كه صفحه حوادث روزنامه ها نيازمند مهندسي اطلاع رساني ست.
وي در گفت وگو با خبرگزاري فارس تاكيد كرده بود: در صفحات حوادث كه از پرطرفدارترين صفحات است، مي توان با به كارگيري اخبار مناسب، فرهنگسازي و رفتارسازي كرده و رشد اجتماعي بيشتري را براي افراد جامعه بسترسازي كرد.
با اين وصف به نظر مي رسد در مورد همسركشي بشدت نيازمند يك اجماع ميان جرم شناسان، روان شناسان، متخصصان علوم ارتباطات و خبرنگاران حوادث هستيم. متاسفانه بايد اعتراف كنيم كه با وجود انجام تحقيقي گسترده و مفيد در باب همسركشي و در حالي كه در زمينه همسرآزاري كه بسترساز جرم همسركشي ست نيز تحقيق و پژوهش هايي انجام شده، مي توان حلقه مفقوده انعكاس اخبار جنايي را يافت.
در واقع بايد مطبوعات، متخصصان علوم ارتباطات و متخصصان آسيب هاي اجتماعي گردهم آيند تا بتوانند از دستاوردهاي علمي و تخصصي، راهي براي اثرگذاري از طريق صفحه حوادث بر زوج هايي يافت كه بيم آن مي رود تا مدتي ديگر كمر به قتل هم ببندند.
حلقه گمشده پيشگيري از قتل
همه ساله در كشور ما بين يكهزار و 200 تا 2 هزار قتل به وقوع مي پيوندد. از اين تعداد 26 درصد حاصل نزاع هاي فردي و جمعي ست.
5‎/10درصد مربوط به اختلافات خانوادگي، 10 درصد مربوط به مسائل اخلاقي و 11 درصد نيز حاصل سرقت بوده است.
سردار مومني، رئيس مركز كنترل و فرماندهي پليس 110 كشور درباره وقوع قتل گفته است: در 6 ماهه نخست سال قبل يك هزار و 204 فقره قتل به ثبت رسيد كه اين ميزان در 6 ماهه نخست امسال با افزايش 4 درصدي به يك هزار و 230 فقره رسيده است.
قتل تنها جرمي ست كه با حضور فيزيكي و ساير روش هاي انتظامي نمي توان مانع از وقوع آن شد يا از آن پيشگيري  كرد، اما بر اساس تحقيقات صورت گرفته مي توان بسترهايي فراهم كرد تا زمينه هاي وقوع جرم به حداقل ممكن رسيده و كاهش جرم را شاهد باشيم؛ اتفاقي كه گويا در كشور ما روي نداده و در مقايسه با وقوع قتل در 6 ماه نخست سال گذشته و امسال افزايش داشته ايم. همسركشي نيز يكي از همين نوع قتل هاست.