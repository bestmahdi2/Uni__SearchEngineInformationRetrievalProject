دستيابي ايران به تكنولوژي ساخت سيستم هاي الكترونيكي و ليزري
گروه دانش _ علي اصغر محمدي: متخصصان شركت صنايع الكترونيك شيراز وابسته به وزارت دفاع و پشتيباني نيروهاي مسلح موفق به ساخت فناوري انواع سيستم هاي الكترونيكي و ليزري و پرتاب موشك هدايت شونده شدند.
به گزارش خبرنگار همشهري، مهندس وحيد صدوقي، مدير عامل شركت صنايع الكترونيك شيراز در حاشيه بازديد خبرنگاران از اين شركت با اعلام اين خبر گفت: صنعت الكترو اپتيك و ليزر شركت صنايع الكترونيك شيراز با بيش از دو دهه سابقه و تجربه در اين رشته ها موفق شده با بهره گيري از دانش متخصصان و تجهيزات پيشرفته خود را به عنوان صنعتي كارآمد در زمينه توليد و ارائه سيستم هاي الكترو اپتيك و ليزر معرفي كند.
وي افزود: در همه توليدات نظامي الكترونيكي اين شركت به ويژه در موشك ها و موشك اندازهاي هدايت شونده و سيستم هاي شليك تانك ها و توپ ها، ليزر نقش مهم و اساسي دارد.
صدوقي با اشاره به فعاليت هاي صنايع الكترونيك شيراز گفت: «صا شيراز» مجموعه اي از زنجيره الكترونيك، ليزر و الكترو اپتيك است كه در زمينه انواع سيستم هاي مخابراتي، پدافندي، موشكي و سيستم هاي ناوبري انواع هواپيماهاي جنگنده از جمله اف 14 توليد مي شود.
وي افزود: همچنين با تلاش متخصصان وزارت دفاع براي خودكفايي در زمينه ساخت موشك اندازهاي هدايت شونده با خطايي كمتر از 5 سانتي متر و انواع سيستم هاي الكترونيكي، راداري و ليزري به ثمر نشست.
صدوقي با اشاره به نقش صنايع الكترونيك در صنايع دفاعي كشور اظهار داشت: تطابق محصولات اين صنعت با استانداردهاي نظامي دنيا و تحقق پروژه هاي مهم نظامي نشانگر توانمندي و نقش استراتژيك اين صنعت در توسعه صنايع نظامي كشور است.
وي افزود: لامپ هاي ماكروويو كه صنعتي منحصر به فرد در منطقه خاورميانه است در اين شركت توليد مي شود و ايران جزو يكي از 10 كشور جهان در زمينه فناوري ساخت اين نوع لامپ است. وي در ادامه از كسب دهها نشان از جشنواره هاي مختلف داخلي و خارجي خبر داد و گفت: طي 8 سال اخير، صنايع الكترونيك شيراز موفق به كسب 9 جايزه از جشنواره خوارزمي شده است.
صدوقي با اشاره به سطح علمي كاركنان «صا شيراز»   گفت: 57 درصد از نيروهاي شاغل صنايع الكترونيك شيراز داراي تحصيلات عالي دانشگاهي هستند و 7 درصد از كل درآمد اين شركت صرف تحقيقات مي شود در حالي كه اين ميزان در سطح كشور كمتر از 1 درصد است.وي همچنين از صادرات 8 ميليون دلاري محصولات اين شركت در سه سال گذشته به كشورهاي مختلف از جمله اروپا خبر داد و گفت: تا سال آينده اين رقم به 26 ميليون دلار مي رسد.
صدوقي افزود: اين صنعت در زمينه طراحي و توليد انواع زيرمجموعه ها و قطعات اپتيكي فعاليت هايي از جمله ساخت منابع تغذيه ليزر، مدارهاي الكترونيك به كار رفته در سيستم هاي الكترو اپتيك و ليزري، قطعات دقيق اپتيكي در ابعاد و اشكال مختلف و طراحي و اجراي عمليات لايه نشاني  بر روي قطعات اپتيكي با طول موج هاي متفاوت و با كاربردهاي مختلف داشته است.
وي راه اندازي آزمايشگاه تحقيقاتي ليزر و ارائه خدمات مهندسي و مشاوره اي را از ديگر زمينه هاي فعاليت صنايع الكترونيك شيراز اعلام كرد و گفت: زمينه فعاليت هاي خدمات مهندسي و مشاوره اي اين صنايع، پشتيباني سيستم هاي الكترو اپتيكي و ليزري، خريد سيستم هاي الكترو اپتيكي و ليزري و راه اندازي دپوهاي تعميراتي، تست هاي اپتيكي قطعات و زير سيستم ها و سيستم هاي الكترو اپتيك و ليزري است.