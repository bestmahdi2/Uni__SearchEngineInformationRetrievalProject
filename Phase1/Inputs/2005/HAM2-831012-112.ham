42 كشته طي دو روز درگيري در عراق
گروه سياسي خارجي: طي روزهاي پنجشنبه و جمعه گذشته 42 نفر در شهرهاي مختلف عراق و بر اثر حوادث خشونت بار به قتل رسيدند.
به گزارش العربيه در موصل 25 شبه نظامي در رويارويي با ارتش آمريكا كشته شدند. در همين شهر يك سرباز آمريكايي نيز بر اثر انفجار خودرويي بمب گذاري شده به قتل رسيد.همچنين به گزارش پليس بيجي بر اثر انفجار بمبي دست ساز دو غير نظامي كشته و چهار تن ديگر زخمي شدند. در منطقه شرقاط در 100 كيلومتري شمال بغداد نيز چهار غيرنظامي در يك عمليات كمين به قتل رسيدند. بنابرهمين گزارش در بيجي نيز دو عراقي كه سعي مي كردند با زور از يك مركز بازرسي عبور كنند كشته شدند. انفجار بمب در جاده بغداد _ بلد نيز منجر به قتل يك زن و زخمي شدن سه تن ديگر گرديد. يك پليس گارد ملي عراق نيز در درگيري با شبه نظاميان در سامرا كشته شد. در بعقوبه نيز شب پيش از اين حوادث چهار ارتشي و يك پليس عراق به قتل رسيده و در آخرين خبر از تلفات دو روز گذشته يك عضو گارد ملي عراق در فلوجه كشته شد.
از سوي ديگر دولت موقت عراق يك روز پس از اعلام دستگيري يكي از فرماندهان گروه ابومصعب زرقاوي در موصل روز پنجشنبه از دستگيري يكي ديگر از مظنونان وابسته به القاعده و زرقاوي خبر داد.
به گزارش خبرگزاري فرانسه دولت عراق با انتشار اطلاعيه اي اعلام كرد نيروهاي خارجي تحت امر آمريكا با حمله به خانه اي در شمال بغداد فاضل حسين احمد كردي و دو مظنون ديگر را دستگير كردند.
در اين اطلاعيه فاضل حسين احمد كردي بيست و شش ساله از اعضاي برجسته شبكه زرقاوي معرفي شده است كه با نام ابوعبيد الكردي شناخته مي شود. نيروهاي اشغالگر ماه مه گذشته برادر وي به نام عمر بازياني را كه عضو شبكه زرقاوي است دستگير كردند.
بازداشت 49 نفر در شمال بغداد
ارتش آمريكا اعلام كرد نيروهاي آمريكايي و نيروهاي امنيتي عراق ديروز جمعه چهل و نه مظنون را در منطقه دلوئيه در شمال بغداد بازداشت كردند.
به گزارش خبرگزاري فرانسه از بغداد رابرت پاول سخنگوي نيروهاي آمريكايي گفت: سربازان آمريكايي و نيروهاي امنيتي عراق ساعت دو بامداد ديروز به وقت محلي با جستجوي سيزده خانه در شمال بغداد چهل و نه نفر را بازداشت كردند.
81 درصد مردم عراق
در انتخابات شركت مي كنند
واحد مركزي خبر: نتيجه نظرسنجي يك روزنامه چاپ عراق نشان داد بيشتر مردم اين كشور در انتخابات عراق شركت خواهند كرد.
براساس نظرسنجي روزنامه المبدا همچنين 85‎/4 درصد از مردم عراق اعتقاد دارند انتخابات در زمان مقرر برگزار خواهد شد.
در اين نظرسنجي اعلام شد چهل و چهار درصد از مردم عراق از عملكرد دولت موقت اين كشور ناراضي اند و بيست و نه درصد آنها نيز عملكرد دولت عراق را خوب ارزيابي كردند.همچنين بيست و نه درصد از كساني كه در اين نظرسنجي شركت كرده بودند خواهان اعدام صدام بدون محاكمه بودند و بيست و هشت درصد نيز اعتقاد داشتند نيروهاي آمريكا از عراق خارج نخواهند شد.
رقابت 7 هزار نامزد
كميسيون مستقل انتخابات عراق اعلام كرد در انتخابات آتي اين كشور 7471 نامزد به صورت انفرادي و يا به نمايندگي از احزاب و ائتلافها براي كسب دويست و هفتاد و پنج كرسي پارلمان به رقابت خواهند پرداخت.
هشدار سه گروه مسلح عراقي
درباره شركت در انتخابات
سه گروه مسلح در عراق ديروز در پيامي كه در يك پايگاه اينترنتي منتشر شد ضمن محكوم كردن آنچه كه به اصطلاح دموكراسي و انتخابات مضحك عراق خواند تهديد كردند به كساني كه در اين انتخابات شركت كنند حمله خواهند كرد.
به گزارش خبرگزاري فرانسه از دبي سه گروه اسلامگراي ارتش انصار السنه ارتش مجاهدين و ارتش اسلامي عراق در بيانيه اي با عنوان دموكراسي و انتخابات مضحك عراق كه در پايگاه اينترنتي ارتش انصار السنه منتشر شده است تاكيد كردند: دموكراسي واژه اي با ريشه يوناني به معناي حاكميت مردم است و اين مفهوم با يگانگي خدا و شريعت مغايرت دارد و ارتداد است.
اظهارات علاوي عليه سوريه
نخست وزير موقت عراق مدعي شد برخي از مسئولان سابق عراق در سوريه براي ايجاد ناامني در عراق تلاش مي كنند.
به گزارش العربيه اياد علاوي گفت: اتهامات به سوريه درباره دخالت در امور عراق از اين جهت است كه برخي از مسئولان سابق عراقي در سوريه براي ايجاد ناامني در عراق تلاش مي كنند.علاوي افزود: عناصري در سوريه يا كشورهاي ديگر سعي دارند به عراق و مردم اين كشور آسيب برسانند.
تقدير رهبر جنبش حزب الله عراق
از ايران
رهبر جنبش حزب الله عراق از مواضع مقامات جمهوري اسلامي ايران در خصوص مسائل مربوط به عراق تقدير كرد.
عبدالكريم المحمداوي رهبر جنبش حزب ا... عراق در گفتگو با روزنامه الراي العام اظهار داشت: من به همراه احمد چلبي رئيس كنگره ملي عراق وارد ايران شديم و هدف از اين سفر اطلاع حاصل كردن از حقيقت مواضع ايران در قبال انتخابات آينده عراق است.
وي افزود: ما مي كوشيم دخالت كشورهاي همسايه در امور عراق دخالت مثبت و در جهت خدمت به منافع و خواسته هاي ملت عراق باشد. ما قصد داريم اين پيام را به جمهوري اسلامي ايران انتقال دهيم كه مي خواهيم عراق از نظر اوضاع داخلي و تصميم گيري صددرصد مستقل باشد.
المحمداوي گفت: ايرانيها نيز خواستار خروج نيروهاي خارجي از خاك عراق و تهيه و تنظيم قانون اساسي عراق هستند اگر چه برخي از كشورهاي عرب منطقه از دمكراسي مي ترسند اما مسئولان ايراني چنين دمكراسي را تشويق مي كنند.