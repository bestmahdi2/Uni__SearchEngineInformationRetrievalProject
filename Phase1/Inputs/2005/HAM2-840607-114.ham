رئيس جمهور در جشنواره شهيد رجايي:
حمايت از محرومان با زندگي در متن مردم امكان پذير است
دولت موظف به واگذاري امور به مردم است مردم سالاري يعني اينكه مردم كشور را اداره مي كنند
مهر: رئيس جمهور ضمن تبريك هفته دولت و روز كارمند و با اشاره به ويژگي هاي عملكردي شهيدان رجايي و باهنر گفت: تكريم شهيدان رجايي و باهنر و بيان ويژگي آنها در واقع تكريم انقلاب و ملت بزرگوار ايران، دولت و ارزش هاي انقلاب است.
محمود احمدي نژاد در هشتمين جشنواره شهيد رجايي كه با هدف توسعه و ترويج فرهنگ و رفتار مطلوب سازماني برگزار شد طي سخناني تصريح كرد: هفته دولت به پاس شهيدان بزرگوار رجايي و باهنر نامگذاري شده است. اين نامگذاري داراي رموزي است. در واقع اين نامگذاري به جهت تكريم دولت و خدمتگزاران ملت در دستگاه عظيم دولت است. اين دو بزرگوار الگوي جاويدان خدمتگزاري انقلابي و اسلامي هستند.
رئيس جمهور اولين ويژگي شهيدان رجايي و باهنر را عدالت محوري آنان عنوان كرد و افزود: يكي از اقدامات شهيد باهنر اين بود كه ميان دريافتي بدنه كارمندي و مديران ارشد تغيير ايجاد كردند. ايشان حقوق وزيران را كاهش و حقوق كارمندان را افزايش داد. بنابراين بايد يك سنخيت و هماهنگي و همدلي در سيستم اداري برپا باشد تا سيستم اداري هماهنگ كار كند.
وي با اشاره به بازگشت بخش عظيمي از بيت المال به يغما رفته در دوران آن دو بزرگوار خاطرنشان كرد: بسياري از سرمايه هايي كه امروز در جامعه به ملت خدمت مي دهند حاصل تصميمات دولت شهيدان رجايي و باهنر است. نگاه آنها به كشور يك نگاه عادلانه بود. آنان براي همه ملت حقوق يكسان قائل بودند و اولين كسي كه دولت را به سمت مردم برد و دولت را در استانها تشكيل داد شهيدان رجايي و باهنر بودند.
احمدي نژاد با تاكيد بر اهتمام به حفظ و رعايت بيت المال خاطرنشان كرد: اين امكاناتي كه امروز در اختيار ماست، ريال به ريال متعلق به آحاد ملت ايران است. وقت، تجهيزات و منابع مالي ما متعلق به ملت است.
رئيس جمهور حفظ بيت المال، استفاده بهينه، جلوگيري از ريخت و پاش ها و اسراف ها را يك اصل دانست و افزود: قطعا مردم نمي توانند بپذيرند وقتي مي بينند چند ميليون نفر تحت پوشش نهادها هستند و همين طور بيت المال رها شده است. امروز هزينه هاي مصرفي در بودجه جاري دولت بسيار بالاست. يك ريال اضافه هم، اضافه است و بايد جلوي آن را گرفت.
احمدي نژاد با تأكيد بر ويژگي همراهي با مردم گفت: بعضي گمان مي كنند همراه مردم بودن دور زدن ميان آنهاست بلكه اين طور نيست. همراه مردم بودن يعني شريك غم ها و شادي هاي آنان بودن، يعني با غصه مردم غصه دار شدن و از شادي آنها لذت بردن، دغدغه هاي مردم بايد دغدغه هاي فرد مدير باشد. در متن مردم زندگي كند و از مردم بشنود، حجاب هايي كه ميان مديران ارشد و متن مردم است بايد برداشته شود.
رئيس جمهور تاكيد كرد: غم و شادي را نمي شود از روي كاغذ دريافت كرد. كاغذ احساس را منتقل نمي كند. آن دو شهيد بزرگوار با مردم زندگي مي كردند. مديراني پر كار و كم هزينه بودند. احمدي نژاد با اشاره به حركت شهيد رجايي در سازمان ملل متحد كه پاي خود را جلوي دوربين ها گرفت و گفت كه دنيا اين آثار شكنجه رژيم طاغوتي وابسته به نظام سلطه را ببيند، خاطر نشان كرد: امروز نظام سلطه نمي تواند براي ما شعار دموكراسي بدهد. وقتي خودباور باشيم برنامه هايمان از ميان نياز مردم مي جوشد و بازار انديشه ما آن زمان بازار تئوريهاي وارداتي نمي شود.
وي تاكيد كرد: زماني اين اتفاق مي افتد كه خود را باور داشته باشيم. ما داراي گذشته پر افتخار، استعدادهاي عظيم و يك ملت بزرگ هستيم. اگر خود را باور داشته باشيم مانند شهيد رجايي و باهنر مي شويم كه كشور را از يك گردنه عظيم خطر نجات دادند.
احمدي نژاد شهيدان رجايي و باهنر را معلمين انقلاب و الگوهاي جاويد خدمتگزاري خواند و اظهار داشت: پاكي، عزت و صداقت معلمين در تك تك رفتار اين عزيزان قابل مشاهده بود. نمي شد با آنها ملاقات كرد و چيزي از آنها نياموخت. روحشان شاد باشد و راهشان توسط شما پر رهرو باد.
احمدي نژاد با تاكيد بر تغيير نگاه در اداره كشور و مناسبات آن گفت: دولت موظف به واگذاري امور به مردم است. مردم سالاري يعني اينكه مردم كشور را اداره مي كنند. دولت بايد هادي و حامي باشد. امروز واگذاري به معناي صحيح انجام نمي شود. اموال عمومي متعلق به مردم است. واگذاري ابتدا بايد در رفع موانع تحركات مثبت مردم انجام شود. امروز بيشترين تسهيلات بانكي ما را شركت ها استفاده مي كنند كه اين بايد محدود شود.
وي در پايان تاكيد كرد: نكته بعدي بحث كوچك سازي بدنه دولت است. باور من اين است كار واگذاري حوزه اختيارات به مردم مي تواند در راستاي كوچك سازي بدنه دولت باشد. اگر اختيارات دولت واگذار شود دولت خود به خود كوچك مي شود.