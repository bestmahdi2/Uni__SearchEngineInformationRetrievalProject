گفت وگوي امروز
از سال 84 بيمه قاليبافان محدوديت اعتباري نخواهد داشت
گروه اقتصادي: صادرات فرش ايران در هشت ماهه سال جاري نسبت به مدت مشابه سال قبل با كاهش 2/11 درصدي روبرو بوده است. با راه اندازي مركز ملي فرش ايران انتظار مي رود مشكلات توليد و صادرات فرش كاهش پيدا كند.
با فيض الله عرب سرخي معاون وزير بازرگاني و رئيس مركز ملي فرش ايران پيرامون علل كاهش صادرات فرش و برنامه هاي اين مركز در زمينه توليد و صادرات گفت و گو كرده ايم.
***
* كاهش 2/11 درصدي صادرات فرش در 8 ماهه سال جاري نسبت به مدت مشابه سال قبل ناشي از چه مسايلي است؟
- عوامل متعدد و گوناگوني در اين كاهش نقش داشته اند كه مي توان آن را به دو دسته عوامل اصلي و ريشه اي و عوامل حادثه اي 2 سال گذشته تقسيم كرد. گرچه كاهش صادرات فرش تنها مربوط به ايران نبوده و كليه كشورهاي صادركننده به دليل ركود اقتصادي كشورهاي هدف با آن مواجه هستند اما طي يكي دو سال گذشته با كاهش توليد فرش نيز روبرو بوده ايم و بخشي از كاهش صادرات ناشي از كاهش توليد بوده است. همزمان با افزايش صادرات افزايش قيمت 30 درصد فرش در بازارهاي داخلي را شاهد بوده ايم
* بيمه قاليبافان از معضلات اين صنعت است چه برنامه اي در اين زمينه داريد؟
- با سازمان تأمين اجتماعي و مديريت و برنامه ريزي، بحث بيمه قاليبافان را به طور جدي دنبال نموده و حركت ضعيفي كه از قبل شروع شده بود را تقويت كرده ايم. براين اساس در سال جاري نيز قاليبافان با سرعت بيشتري تحت پوشش بيمه قرار خواهند گرفت. همچنين با مذاكراتي كه با سازمان مديريت داشته ايم اعتبارات لازم بدين منظور در بودجه سال آينده پيش بيني شده و در سال 84 در موضوع بيمه قاليبافان محدوديت اعتباري نخواهيم داشت و پوشش بيمه اي را گسترش خواهيم داد.
* چه اقداماتي در زمينه بهبود كيفيت طرح و نقش فرش ايراني در نظر داريد؟
- با تشكيل كميته هاي تخصصي در مركز فرش ايران در زمينه طرح و نقش و مواد اوليه فرش به دنبال آن هستيم تا سياست هاي اين مركز در موارد مذكور را تدوين نموده و بخش هايي از سياست مذكور كه مي تواند سريع تر عملي شود را به بازرگاني استانها ابلاغ كنيم. همچنين با در نظر گرفتن اعتبار لازم براي آموزش و فراهم كردن مقدمات كارگروه هاي آموزشي در استانها در اين زمينه نيز اقدام كرده ايم.
* نرخ بالاي تسهيلات بانكي از عوامل افزايش هزينه توليد فرش است چه برنامه اي در اين زمينه داريد؟
- در قالب بودجه سال آينده اين مركز رقمي را پيشنهاد داده ايم كه براساس آن تسهيلات مذكور اين امكان را فراهم مي سازد تا عقد قرارداد با سيستم بانكي بخشي از سود بانكي توسط مركز ملي فرش ايران پرداخت شود و بدين ترتيب هزينه سرمايه گذاري را كاهش خواهيم داد. قصد داريم تا 50 درصد از سود تسهيلات بانكي را پرداخت كنيم و اميدواريم تسهيلاتي كه در سال آتي به توليدكنندگان داده مي شود با سود پايين تري ارائه شود تا هزينه توليد كاهش پيدا كند.
* براي حذف دلالها از فرايند خريد و عرضه فرش و اعطاي تسهيلات مناسب به صادركنندگان چه تدابيري در نظر داريد؟
- در اين زمينه سياست مركز ملي فرش ايران تشويق صادركنندگان براي وارد شدن به فرآيند توليد است تا صادركنندگاني كه بازار و سليقه مشتري را مي شناسند در حوزه توليد سرمايه گذاري نموده و دست واسطه ها كوتاه شود. همچنين هرآنچه توليد مي شود نيز متناسب با تقاضاي بازار باشد. به همين دليل از جمله اولويت هاي اين مركز در موضوع اعطاي تسهيلات، صادركنندگان هستند و در آيين نامه اعطاي تسهيلات نيز صادركنندگان براي دريافت تسهيلات مذكور از اولويت برخوردار هستند.