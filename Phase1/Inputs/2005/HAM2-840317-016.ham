گفت و گو با مازيار حسيني، رئيس مركز مديريت بحران شهر تهران
تهران در اردوي آمادگي زلزله
مردم تهران حتي اگر باور نكنند بايد بدانند كه يك گسل فعال در منطقه وجود دارد. نمي توان به گسل گفت: «تو را به خدا تكان نخور» او هم براي تجديد حيات خود نياز به تكان خوردن دارد، ما بايد ياد بگيريم كه چكار كنيم
سهيلا فلاحي
حتي تصور وقوع زلزله در تهران براي ساعت ها ذهن را مغشوش و براي لحظاتي نفس ها را بند مي آورد، حادثه اي كه در صورت وقوع، نه تنها پايتخت را ويران مي كند، بلكه مي تواند كشور را فلج كند. اما آيا مي توان با اين تصور كه كارچنداني از كسي برنمي آيد نشست و نظاره گر بود؟
دكتر مازيار حسيني، متخصص مهندسي زلزله و سازه مي گويد: بدون شك خطر زلزله را نمي توان كم كرد، اما از درصد ريسك آن مي توان كاست.
پس نقطه اميدي هست كه بتوان شهر 720كيلومتري تهران را از تبديل شدن به يك ويرانه نجات داد، اما چگونه؟!
دكتر حسيني كه رياست مركز مديريت بحران شهر تهران را برعهده دارد، در مورد اقداماتي كه از دو سال پيش به صورت جدي در اين مركز- كه طي چند ماه آينده با تصويب شوراي شهر تهران به سازماني مستقل تبديل خواهد شد- صورت گرفته مي گويد: ستاد مديريت بحران شهر تهران به رياست شهردار تهران در سال 81 براساس مصوبه هيات دولت تشكيل شد و در سال 82 مركز مديريت بحران به عنوان زير مجموعه اجرايي اين ستاد آغاز به كار كرد كه كار آن با ستادهاي مديريت بحران استان ها - كه براساس قانون امداد و نجات در تمام استان ها تشكيل شده است و هدفشان مقابله با بحراني است تا اندازه اي متفاوت و بسيار گسترده- تعريف شده، چون قرار است اين مركز به سازماني تبديل شود كه هم مسئوليت سياستگذاري و هم كار اجرا را برعهده گيرد.
چرا مي خواهيد مركز مديريت بحران را به سازمان تبديل كنيد؟
شهر تهران به دليل موقعيت و جايگاهي كه دارد نياز به اجراي برنامه ها و طرح هاي دقيقي دارد و اگر سازمان مديريت بحران شهر تهران درست و علمي پايه گذاري نشود، هيچ گاه نخواهد توانست جايگاه واقعي  خودش را پيدا كند و راهكارهاي برخورد با بحراني همچون زلزله نيز مقطعي خواهد بود. به همين دليل تشكيل سازماني با قدرت اجرايي بالا براي مديرت بحران شهر تهران ضروري است، چرا كه حداقل 35 دستگاه بايد در زمان بحران تحت نظر يك مديريت واحد براي مهار و مقابله با بحران وارد عمل شوند، ضمن آنكه شهر تهران به اقداماتي فراتر از مقابله با بحران نياز دارد و در گام هاي بعدي پيشگيري، افزايش ضريب ايمني و كاهش خطرپذيري و مديريت ريسك مورد توجه است.
هرچند عده اي از مديران سطوح بالا از همان روزهاي اول با ما بسيار مايوس كننده برخورد كردند و عده اي همچنان برخورد مي كنند و به جاي آنكه مشوقمان باشند با نااميدي مي گويند: «نگاهي به اين شهر بكن، آيا مي توان كاري براي آن كرد؟»
اما من و همكارانم با اتكا به يك آيه قرآن با اين مضمون كه«اگر شما كاري  كنيد كه نتيجه آن باعث نجات يك نفر شود مانند آن است كه ابناي بشر را از روز خلق آدم تا انتها نجات داده باشيد» كارمان را در قالب برنامه هاي كوتاه مدت و بلندمدت تعريف كرده ايم، فقط به اميد حتي نجات يك نفر از جمعيت 7 تا10 ميليون نفري شهر تهران.
استراتژي هاي كوتاه مدت خود را چگونه تعريف كرده ايد؟
افزايش آگاهي درون سازماني و برون سازماني در عمليات مقابله با بحران يكي از اهداف اوليه مركز با اتكاء به شيوه   خاص مديريتي است. تجارب موجود در اين زمينه ثابت كرده كه مديريت بحران در مناطقي كه بالاي 100هزار نفر جمعيت دارد بايد «متمركز» موزائيكي و انبساطي باشد، به همين علت مديريت بحران را بايد به سمت لايه هاي دروني جامعه تا سطح محلات شهر و هر نقطه جمعيتي كه 25نفر در آن ساكن هستند و تردد مي كنند كشاند، به گونه اي كه روزي برسد كه تمام مردم شهر تهران همچون مردم شهرهاي توكيو و كوبه در مديريت بحران به صورت منظم، منسجم و برنامه ريزي شده حضوري فعال داشته باشند.
چطور به چنين نتيجه اي رسيده ايد؟
تجربه زلزله طي سالهاي گذشته در داخل و خارج كشور نشان داده كه در زمان طلايي(ساعات اوليه بعد از وقوع حادثه كه ثانيه، ثانيه آن  مهم است )90 تا95 درصد عمليات جست وجو و امداد و نجات توسط افرادي غيرحرفه اي و حاضر در محل انجام مي گيرد و نيروهاي متخصص تنها نقش 10تا15 درصدي ايفا مي كنند، پس چرا وقتي پتانسيلي به اين خوبي در اختيار داريم و مي توانيم با آموزش آنها در مواقع بحران از آنها كمك بگيريم، در كنار تقويت و توسعه نيروهاي متخصص، از آنها استفاده نكنيم. با اين هدف سال گذشته براي 115 ناحيه تهران، 120 پايگاه پشتيباني و امداد و نجات دو منظوره طراحي شده كه عمليات اجرايي احداث آنها آغاز شده است.
منظورتان از دو منظوره بودن اين پايگاه ها چيست؟
اين پايگاه ها داراي دو دهانه 18 و 12 متري به طول 30 متر هستند كه در شرايط عادي از دهانه 18 متري آن با توجه به مسقف بودن آنها مي توان به عنوان سالن هاي ورزشي مخصوصا براي بانوان و آموزش استفاده كرد. ضمن آنكه در دهانه 12 متري تمام لوازم و تجهيزات مورد نياز مديريت بحران علاوه بر پد هليكوپتر به صورت آماده وجود دارد. نكته قابل توجه ديگر آنكه اين پايگاه ها در بالاترين سطح ايمني سازه اي قرار دارند و حتي در صورت وقوع زلزله اي قوي، نيروهاي امدادگر استان هاي معين شهر تهران مي توانند در آن مستقر شوند و به مديريت بحران بپردازند.
ستادهاي بحران در مناطق شهري تهران و محلات فعال شده اند يا در آينده فعال خواهند شد؟
در حال حاضر كه ستاد مديريت بحران در تمامي مناطق 22 گانه با رياست شهرداران مناطق فعاليت مي كنند، روي تشكيل ستادهاي مديريت بحران نواحي كار مي كنيم كه اميدواريم تا پايان امسال عملياتي شوند. علاوه بر اين به منظور جلب مشاركت تك تك شهروندان تهراني اقدام به تشكيل ساختار مديريت بحران در شهرك هايي مثل اكباتان، اميد و ساير شهرك هاي مشابه كه به شكل هيات مديره اي اداره مي شوند، كرده ايم و در يك تعامل دو سويه آموزش هاي لازم از طريق آنان به ساكنان شهرك منتقل مي شود.
در كنار اين اقدامات نقشه مديريت بحران مناطق شهر تهران با مقياس يك به 7500 با بيش از 68 لايه اطلاعات اصلي و 300 لايه اطلاعات فرعي در محيط ديجيتال تهيه شده كه در آن تمامي نقاط بحران زا، بحران زدا، تعداد جمعيت آن در طول شبانه روز، سرانه فضاي سبز، اسكان موقت، وضعيت تاسيسات زيرزميني، آتش نشاني و... معين شده است تا در زمان وقوع بحران در هر يك از مناطق با استفاده از اين اطلاعات به سرعت وارد عمل شويم.
تشكيل دفاتر مديريت بحران در مناطق شهرداري با حضور نيروهاي متخصص مديريت بحران كه در هر يك از آنان 3 مدير در قالب مدير امور آمادگي، مدير امور مقابله و مدير امور پيشگيري از ديگر اهداف مهم مركز مديريت بحران در قالب برنامه هاي كوتاه مدت است.
طرح جامعي براي مديريت بحران شهر تهران تدوين شده است؟
بعد از زلزله بم و بررسي قانون امداد و نجات كشور لايحه اي تحت عنوان «مجوز تقويت و عملياتي كردن سيستم مديريت بحران شهر تهران» در تعاملي دو سويه با تمامي سازمان هاي دخيل در امر بحران تنظيم شد كه در آن بسياري از سياست هاي كاهش خطر پذيري ضمن توجه به نقاط ضعف قانون امداد و نجات ديده شده بود. اين لايحه به گونه اي طراحي شده كه اگر ساختار آن به طور دقيق به دور از نگاه شخصي و سياسي و با پشتيباني تمامي نهادهاي مسئول دولتي و حكومتي عملياتي نشود، حتي از ژاپني ها هم جلوتر خواهيم بود. اين فقط حرف من نيست، حتي خود ژاپني ها رسما چنين مطلبي را اعلام كرده اند.
تغيير مركز مديريت بحران به سازمان مديريت بحران زير نظر يك هيات امنا با رياست شهردار و يك عضو متخصص و داراي حق راي از شوراي شهر تهران به همراه تدوين طرح جامع 12 ساله براي شهر تهران از جمله مفاد اين لايحه بود.
كليات طرح جامع مديريت بحران شهر تهران كه با حضور گروه مطالعاتي ژاپني و 40 نفر از متخصصان دانشگاهي و اجرايي تدوين شده در ارديبهشت 84 توسط ستاد عالي مديريت بحران كشور به رياست معاون اول رئيس جمهور به تصويب رسيد. اين مصوبه با توجه به جايگاه اين ستاد به واسطه تفويض اختيارات رهبري به آن حتي از مصوبات هيات دولت بالاتر است و تمامي نيروها و سازمان ها با توجه به وظايفي كه براي آنها تعريف شده، موظف به تمكين هستند و بر اساس آن تهران صاحب برنامه شد.
يعني بعد از اين تمامي اقدامات براي شهر تهران بر اساس اين طرح بايد انجام گيرد؟
بله. در اين طرح تهران در افق هاي سه ساله و هفت ساله و 12 ساله با تاكيد بر مشاركت مردم، بيمه زلزله ساختمان  و سياست هاي كاهش خطر پذيري تعريف شده و حتي بودجه آن تا 12 سال آينده به طور ساليانه مشخص شده و سازمان مديريت بايد بودجه هاي مورد نياز سازمان را تامين كند.
چگونه مي خواهيد مشاركت مردم را جلب كنيد، در حالي كه مردم تهران همچون مسئولان هنوز وقوع زلزله در تهران را به طور جدي باور نكرده اند؟
مردم توكيو، مسكو و ژاپن هم باور نمي كردند كه روزي شهرشان با خاك يكسان شود و در اثر زلزله 6 هزار نفر از هموطنانشان تنها در اثر زلزله كوبه در سال 1995،  جان خود را از دست بدهند. مردم تهران حتي اگر باور نكنند، بايد بدانند كه يك گسل فعال در منطقه وجود دارد و هيچ كاري هم نمي توان كرد. نمي توان به گسل گفت: «تو را به خدا تكان نخور» او هم براي تجديد حيات خود نياز به تكان خوردن دارد، پس اين ما هستيم كه بايد ياد بگيريم كه چكار بكنيم.
يعني برخلاف برخي اظهارات زلزله قابل پيش بيني نيست؟
خير. تا كنون كسي موفق به پيش بيني زلزله نشده است، اما مي توان نسبت به آن پيش آگاهي داشت، در اين صورت مي توان درصد ريسك خطري كه ثابت است را كاهش داد.
اما تفاوت پيش بيني و پيش آگاهي؟
از نظر علمي، پيش بيني، زماني معنا دارد كه امكان دستيابي به سه سئوال(زلزله از كجا مي آيد؟ كي مي آيد؟ و با چه بزرگايي؟)وجود داشته باشد هنوز كسي نتوانسته است وقوع زلزله اي را با قطعيت با اتكاي به اين سئوالات پاسخ دهد. اما با كمك علم آمار و احتمالات و بررسي نشانه هاي سي گانه مي توان نسبت به وقوع زلزله براساس اطلاعاتي كه در درازمدت به دست مي آيد، اظهارنظرهايي كرد و براساس آن سازمان هاي مسئول را در حالت آماده باش قرار داد.
با استناد به اين ديدگاه(پيش آگاهي)سال گذشته مركز با خريد تجهيزاتي از روسيه يك شبكه لرزه نگار براي بررسي وضعيت لرزه خيزي شهر تهران در اطراف شهر نصب كرد كه اطلاعات آن به صورت ماهيانه جمع آوري مي شود. هر قدر ميزان اطلاعات ما بيشتر شود به همان ميزان مي توان درباره احتمال وقوع زلزله اظهار نظر كرد، اما مركز تب دار عمل نمي كند و معتقد است كه مردم نبايد در خواب خرگوشي باشند و بايد براي كاهش خطرپذيري اقدامات متعددي انجام داد.
با توجه به نقش كليدي مردم، چه اقداماتي براي آموزش آنها و ارتقاي فرهنگ مشاركت انجام شده است؟
كميته تخصصي آموزش با عضويت نمايندگان تام الاختيار از هلال احمر استان تهران، سازمان امداد و نجات، آموزشگاه علمي- كاربردي هلال، پژوهشكده زلزله شناسي، آموزش و پرورش، صدا و سيما،  استادان صاحب فن و تجربه، كارشناسان مركز مديريت بحران و ساير ارگان هاي مرتبط تشكيل شده است.
در اولين گام آموزش ها، كتابي تحت عنوان آمادگي در مقابل زلزله با ساده ترين ادبيات زلزله در 220 هزار نسخه توسط شوراي شهر تهران تاليف و تكثير شد كه 10 هزار نسخه آن در مناطق 22گانه و تعدادي هم ميان سازمان ها توزيع شد كه با توجه به تقاضاهاي مكرر درصدد چاپ يك ميليون نسخه ديگر از اين كتاب با اصلاح بخش هايي از آن هستيم.
مدارس در برنامه هاي آموزشي شما چه نقشي دارند؟
800 هزار جلد از اين كتاب در مدارس راهنمايي و دبيرستان شهر تهران، حتي الامكان به صورت رايگان به همراه سياست هاي تشويقي توزيع خواهد شد و بر اين اساس اميدواريم كه بيش از 50 درصد از خانواده هاي تهراني از مفاد اين كتاب بهره مند شوند، ضمن آنكه معلمان به عنوان گروه هاي هدف براي انتقال محتويات كتاب و ساير مسائل مربوطه آموزش خواهند ديد و براي بچه هاي دبستاني و پيش دبستاني نيز با زبان خودشان و با استفاده از تصاويري كه بچه ها را نترساند اقداماتي در دست انجام است.
علاوه بر اين، برنامه هايي نيز در شبكه هاي فرهنگ و 5 صدا و سيما در قالب انيميشن پخش مي شود، اما بايد بيشتر و گسترده تر عمل كرد.
خواندن كي بود مانند ديدن؟
براي اينكه مردم زلزله را جدي بگيرند و احساس مسئوليت بيشتري نسبت به موضوع پيدا كنند، در حال طراحي و احداث پارك موزه آموزشي- تفريحي زلزله به عنوان اولين تجربه در كشور در بخشي از پارك رازي، واقع در منطقه 11 تهران هستيم. شهروندان مي توانند با حضور در اين پارك زلزله بم و منجيل را به طور واقعي و محسوس تجربه كنند و اميدواريم در صف اول، مسئولان را ببريم.
با وجود كارهايي كه طي 2 سال گذشته از سوي اين مركز انجام گرفته، مردم همچنان به خاطر داغ بودن بازار شايعات و سهل انگاري هاي انجام گرفته طي ساليان متمادي، احساس امنيت نمي كنند و چندان نسبت به اقدامات، خوشبين نيستند.
درست است. تنها راه جلب اعتماد واطمينان مردم كار است و كار. راهي غير از كار كردن نداريم. بايد آنقدر كار كنيم تا مردم اثرات آن را به صورت ملموس ببينند. مسئوليت مديريت بحران به قدري سنگين است كه ما همواره احساس مي كنيم، در جبهه هستيم و چه بسا كار در اينجا از جبهه سختتر است، چون در مقابل ما 10 ميليون شهروند قرار دارد و تصميم به اينكه اين 10 ميليون نفر در خانه هايشان باقي بمانند يا از خانه هايشان بيرون بيايند كار بسيار دشواري است. هر شهروندي مي تواند فقط براي لحظاتي چشمانش را ببندد و سخت بودن مساله را احساس كند، اما آنقدر شجاعت در خود مي بينيم كه اگر اطلاعات موثق و قاطعي براساس پيش آگاهي ها مبني بر احتمال وقوع خطري داشته باشيم، حتما تمامي 10 ميليون نفر را از خانه هايشان بيرون خواهيم آورد.
علاوه بر اين از شهروندان تهراني مي خواهم كه به جاي توجه به شايعات، اطلاعات مورد نياز خود را از تريبون رسانه اي كه با احداث اتاق مديريت بحران تا پايان سال جاري به عنوان مركز فرماندهي و مقابله با حادثه، راه اندازي خواهد شد، به عنوان موثق ترين منبع و مجهز به آخرين اطلاعات از سطح شهر، دريافت كنند.