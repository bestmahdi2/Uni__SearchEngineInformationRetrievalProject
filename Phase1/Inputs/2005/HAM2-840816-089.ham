طرح آمريكا براي مقابله با آنفلوانزاي طيور
بــي بـــي ســي: جـورج بوش، رئيس جمهور آمريكا، از يك طرح ملي با بودجه 1/7 ميليارد دلاري براي مقابله با شيوع گسترده احتمالي آنفلوانزا خبر داد. بوش گفت كه آمريكا ممكن است در آينده با يك اپيدمي گسترده روبه رو شود؛ حال ناشي از آنفلوانزاي آسيايي باشد يا نوع ديگري از ويروس قدرتمند آنفلوانزا. عمده ترين قسمت اين طرح درخواستي 8/2 ميليارد دلاري براي شتاب بخشيدن به توسعه واكسن هاي تازه با استفاده از فناوري كشت سلول است. دموكرات ها بوش را مورد انتقاد قرار داده و گفته اند دولت با سرعت لازم براي مقابله با چنين شرايطي آماده نشده است. چون واكنش دولت بوش به طوفان كاترينا آهسته بود، نگراني ويژه اي در زمينه ميزان آمادگي دولت براي مقابله با شيوع احتمالي اين بيماري وجود دارد.
اما جورج بوش مي خواهد نشان دهد اين بار زود دست به كار شده است. نوع h5n1 آنفلوانزاي طيور از اواخر سال 2003 تاكنون جان بيش از 60 نفر را گرفته است.
امكان گسترش سريع
جورج بوش در مؤسسه ملي بهداشت آمريكا،(nih)، در مريلند گفت: آنفلوانزاي طيور برخي از خصوصيات لازم براي دامن زدن به يك اپيدمي گسترده را دارد. اين ويروس ممكن است توانايي سرايت و مبتلا كردن انسان به يك بيماري مهلك را به دست آورد. اگر اين ويروس قابليت سرايت پايدار از انسان به انسان را پيدا كند، مي تواند به سرعت در سراسر جهان منتشر شود. وي گفت آمريكا بايد آمادگي شناسايي شيوع بيماري در هر نقطه جهان را داشته باشد، به ذخيره كردن واكسن بپردازد و در صورت رسيدن اپيدمي به آمريكا آمادگي مقابله با آن در سطح فدرال، ايالتي يا محلي را داشته باشد.
اين راهكارها شامل:
اختصاص 2/1 ميليارد دلار براي خريداري واكسن كافي براي نوع فعلي ويروس جهت حفاظت از 20 ميليون نفر در آمريكا.
اختصاص يك ميليارد دلار ديگر براي ذخيره سازي داروهاي ضدويروسي كه علائم آنفلوانزا را تخفيف مي دهد.
تخصيص 8/2 ميليارد دلار براي شتاب بخشيدن به توسعه واكسن هاي تازه، همزمان با پيدايش انواع تازه ويروس.
كنار گذاشتن 583 ميليون دلار براي دولت  هاي ايالتي و محلي تا طرح هاي اضطراري لازم را براي مقابله با شيوع بيماري تهيه كنند.
موارد انتشار
از زمان كشف نخستين نمونه مهلك اين ويروس در سال 2003 تاكنون ده ها ميليون پرنده در اطراف جهان منهدم شده است. اين بيماري علاوه بر آسيا در پرندگان در روسيه، كرواسي، تركيه، روماني و عراق كشف شده است. هرچند بيش از 60 نفر در اثر ابتلا به اين ويروس جان باخته اند، تنها يك مورد مظنون داير بر انتقال ويروس از انسان به انسان وجود دارد. كانادا هم اعلام كرد نوعي آنفلوانزاي مرغي را در ميان پرندگان سالم در استان كبك و مانيتوبا شناسايي كرده است. چند روز طول مي كشد تا معلوم شود آيا اين پرندگان حامل آن نوع آنفلوانزاي مرغي كه براي انسان كشنده است هستند يا خير.