66 درصد زنان كشورخشونت خانگي را تجربه مي كنند
پژوهشگر مسايل زنان اعلام كرد: ايران در شاخص توسعه جنسيتي در ميان 140 كشور دنيا در رتبه 78 قرار دارد. اين درحاليست كه كشورهاي حوزه خليج فارس در اين شاخص از شرايط مطلوب تري برخوردارند.
به گزارش ايسنا، دكتر ژاله شادي طلب افزود: كشور بحرين در زمينه شاخص توسعه جنسيتي در رتبه،47 تركيه،70 كويت 39 و عمان 60 قرار دارد. بنابراين مشاهده مي شود كه ايران در مقايسه با همه كشورهاي حوزه خليج فارس در اين شاخص عقب تر است.وي با اشاره به پررنگ شدن نقش مادري و همسري زنان،تصريح كرد: علي رغم همه اهميت اين موضوع، نقش زنان در فعاليت هاي اقتصادي كمرنگ و با تقسيم شغل ها به زنانه و مردانه دامنه انتخاب شغل براي آنها محدود شد.
به گزارش ايسنا، شادي طلب يادآور شد: كشور در اين دوران از توقف زنان در مديريت خانه راضي بود. البته آموزش نقطه قوت اين دوران را تشكيل مي داد، چرا كه گسترش آموزش ابتدايي در سال هاي اول انقلاب بتدريج دختران را به آموزش عالي سوق داد.
به گفته وي هرچند كه دختران با آموزش عالي شانس اشتغال بيشتري پيدا مي كنند، اما بيكاري دختران با تحصيلات عالي و متوسطه در شرايط كنوني جامعه بسيار جدي است، چنانچه نرخ بيكاري دختران با تحصيلات عالي در جامعه شهري 28درصد و نرخ بيكاري دختران با تحصيلات متوسطه در كل كشور حدود 50 درصد است. البته اين آمار تنها مربوط به دختراني است كه اجازه اشتغال دارند.به گزارش خبرگزاري دانشجويان ايران اين جامعه شناس خاطرنشان كرد: بررسي نرخ مشاركت زنان در اشتغال كشور طي سال هاي 1345 تا 1380 از 6/12 به 9درصد كاهش و مجددا هم اكنون به حدود 14 و در خوشبينانه ترين برآورد به 15 درصد رسيده است.وي افزود: بيشترين افت نرخ مشاركت زنان در اشتغال در سال 65 مربوط به بخش صنعت است، چنانچه در طول سالهاي 57 تا 65 ، هر سال 24 هزار زن از بخش صنعت اخراج شدند. اين درحاليست كه صنعت بخش پيشرو اقتصاد كشورهاست و خروج نيروي عظيم در رشد اقتصادي كشور و وضعيت كنوني زنان مؤثر بوده است.
شادي طلب نرخ مشاركت زنان در اشتغال را يكي از جنبه هاي عدالت جنسيتي در كشور دانست و گفت:چه تفاوتي ميان زنان و مردان به لحاظ سواد به عنوان عاملي براي آماده كردن آنها براي اشتغال است، در حالي كه ميان زنان شاغل، افراد تحصيلكرده بيشتر وجود دارند، اما نقش كليدي در تصميم گيري به عنوان افراد تحصيلكرده به آنها واگذار نشده است.
وي خاطرنشان كرد: سهم زنان در مديريت بخش دولتي در 40 سال اخير بدون تغيير همچنان 8/2 درصد است، بنابراين تحصيلات تاثيري براي حضور زنان در تصميم گيري نداشته است.به گزارش ايسنا، اين جامعه شناس و پژوهشگر مسايل زنان اظهار داشت: معيارهاي استخدامي نابرابر براي زنان نسبت به مردان وجود دارد و دستمزد نابرابر به ازاي كار يكسان در بخش كشاورزي به وضوح مشاهده مي شود كه اين مسأله در ساير بخش هاي اشتغال نيز وجود دارد، گرچه براساس قانون دستمزد برابر، در مقابل كار مساوي بايد پرداخت ها مساوي باشد، ولي زنان و مردان با هم به طور مساوي شروع مي كنند ولي سرعت رشد و كسب امتيازات آنها با يكديگر مساوي نيست.به گفته وي دامنه انتخاب شغل زنان بين 8 تا 10 محصور مانده است؛ در حالي كه دامنه فعاليت مردان 37 است.شادي طلب با اشاره به فرصت هاي نابرابر براي آموزش هاي فني و حرفه اي بين زنان و مردان در كسب مهارت هاي شغلي گفت: دسترسي زنان به منابع توليدي نيز به دليل قوانين و ساختار فرهنگي جامعه نابرابر است، همچنين مشاركت نابرابر در تصميم گيري و امكان نابرابر در ارتقاي شغلي ميان زنان و مردان وجود دارد.اين جامعه شناس با اشاره به رابطه بين حضور زنان در بازار كار و تصميم گيري و توسعه يافتگي كشورها، گفت: در موارد ديگر از تصميم گيري نيز، زنان حضور ندارند، چنانچه تعداد كرسي هاي مجلس در اختيار زنان بين يك تا 1/4 درصد است، يعني 96 درصد نمايندگان كشور را مردان تشكيل مي دهند و هر گاه پرسشي درخصوص برقراري عدالت در اين زمينه مطرح شد، عده اي از اصلاح طلبان اعتراض كردند كه زنان نبايد سهم خواهي كنند در حالي كه به عنوان نيمي از جمعيت كشور حق سهم خواهي دارند.وي با اشاره به معضل ازدواج هاي شرعي ثبت نشده در كشور گفت: ازدواج هاي شرعي و ثبت نشده در شناسنامه به خصوص در استان هاي مرزي پديده اي است با پيامدهاي اجتماعي ناگوار كه سلامت اجتماعي كشور را به خطر مي اندازد و نتيجه آن وجود هزاران كودك بدون شناسنامه استان سيستان و بلوچستان است كه از تحصيل محروم مانده اند.اين پژوهشگر مسايل زنان در ادامه گفت:حدود 9 درصد خانوار هاي كشور زن سرپرست هستند كه تراكم معني داري در شرق كشور دارند و 37 درصد آنها جزء فقيرترين فقرا بوده و در دو دهك پايين درآمدي قرار دارند.شادي طلب همچنين با اشاره به نتايج طرح ملي بررسي خشونت خانگي عليه زنان گفت: 66 درصد زنان در خانواده هاي كشور خشونت خانگي را تجربه كرده اند.وي با بيان اين كه در 64 درصد خانواده هايي كه زنان خشونت را تجربه مي كنند، ازدواج تحميلي بوده است، افزود:فشارهاي روحي و رواني عليه زنان در خانواده ها 21 درصد، تحقير 18 درصد، منت گذاشتن مداوم بابت تامين معاش 18درصد و ممانعت از اشتغال 17 درصد بوده است.به گزارش ايسنا، شادي طلب خاطرنشان كرد: براساس تحقيقات در چند سال اخير 25درصد دختران از جنسيت خود راضي نيستند و 7/36 درصد دختران دانش آموز شهر اصفهان اختلال رواني دارند. همچنين افسردگي زنان در خانواده هايي با ساختار قدرت عمودي 3/2 برابر ساير زنان است.