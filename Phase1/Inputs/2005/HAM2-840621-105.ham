بوش خواستار ادامه اصلاحات در اوكراين شد
مهر: رئيس جمهوري آمريكا از ويكتور يوشچنكو رئيس جمهوري اوكراين خواست به اصول انقلاب نارنجي پايدار بماند و اصلاحات دموكراسي را اجرا كند اين در حالي است كه روسيه بارها از دخالت هاي خارجي بويژه آمريكا در امور جمهوري هاي شوروي سابق ابراز نارضايتي كرده است.
به گزارش روزنامه لس آنجلس تايمز، جرج بوش رئيس جمهور آمريكا از ويكتور يوشچنكو همتاي اوكرايني خود كه روز گذشته دولت را به دليل اتهام هاي مربوط به رشوه خواري منحل كرد، خواست به اصلاحات خود ادامه دهد.
ترنت دافي سخنگوي كاخ سفيد اعلام كرد بوش از يوشچنكو خواست به اصولي كه سبب شد، وي سال گذشته به قدرت برسد، پايدار بماند.دافي به خبرنگاران گفت: بوش به رئيس جمهوري اوكراين اطمينان داد كه آمريكا هنوز از كشور وي حمايت مي كند و وي مي تواند به ايجاد اصلاحات به سوي دموكراسي در اوكراين ادامه دهد. وي افزود: يوشچنكو بايد اصول انقلاب نارنجي را كه باعث رياست جمهوري وي شد، حفظ كند و كوتاهي هاي گذشته را جبران نمايد. بركناري دولت يوليا تيموشنكو، نخست وزير اوكراين به علت فساد مالي، باعث بازگشت تنش ها پس از انقلاب نارنجي به اين كشور شد.
همچنين به رغم بروز مناقشه سياسي طي يك هفته اخير در اوكراين و بركناري كابينه دولت اين كشور، ويكتور يوشچنكو به واشنگتن قول داد اوكراين روند گرايش به غرب را حفظ كند.