25 سال حبس براي قاتل
آسوشيتدپرس: دادگاه عالي ايالت ايداهو روز گذشته مردي را كه با شمشير سامورايي دختري را به قتل رسانده بود، به اتهام قتل عمد به 25 سال حبس محكوم كرد.
قاضي دادگاه مي توانست مايكل جنينگ 34 ساله را به اتهام قتل عمد گري مورتي در سال 2002 به اعدام نيز محكوم كند. وكلاي مدافع متهم در اولين دادگاه از قاضي درخواست كردند تا به جاي تشكيل دادگاهي با هيأت منصفه، دادگاهي با حضور سه قاضي كاركشته جهت رسيدگي به اتهامات متهم تشكيل دهد. استدلال وكلاي مدافع متهم اين بود كه قضات بهتر مي توانند متوجه استدلال هاي آنها در خصوص جنون متهم حين ارتكاب قتل شوند.
قضات دادگاه فوق پس از شنيدن اظهارات متهم و وكلاي مدافع وي اعلام كردند كه مايكل زمان ارتكاب قتل از سلامت رواني كامل برخوردار بوده و دادگاه حكمي مطابق با وضعيت رواني وي در سال 2002 صادر خواهد كرد. مايكل پس از دستگيري و در اولين بازجويي به بازپرس پليس گفته بود كه مورتي را به قتل رسانده اما به مدت دو سال اين حقيقت را از خانواده اش مخفي كرده بود.
پس از اعلام حكم نهايي توسط قضات پرونده، مايكل در حالي كه به شدت مي گريست گفت: من زمان دستگيري از ثبات رواني كامل برخوردار نبوده و به اشتباه، به گناه ناكرده اعتراف كردم. دادگاه پيش از اين در دسامبر سال 2002 صلاحيت رواني مايكل را تأييد نكرده و وي از آن زمان در بيمارستان رواني به سر مي برده است.