طرح تأسيس مؤسسات مشاوره حقوقي قوه قضاييه رد شد
فارس: مخبر كميسيون اجتماعي مجلس شوراي اسلامي از ارائه لايحه اصلاح قانون كانون وكلا در آينده نزديك به مجلس خبر داد. محمد علي مقنيان گفت: با همكاري كانون وكلاي دادگستري و قوه قضائيه لايحه اي در حال تدوين است كه تحت عنوان لايحه اصلاح قانون كانون وكلا در آينده اي نزديك به مجلس ارائه مي شود كه با آمدن اين لايحه خلاء موجود در كانون وكلا هم رفع شده و نياز به تصويب طرح اجازه تأسيس مؤسسات مشاوره حقوقي و وكالت كارشناسان قوه قضائيه ندارد. وي در ادامه از رد طرح اجازه تأسيس مؤسسات مشاوره حقوقي و وكالت كارشناسان قوه قضائيه در كميسيون اجتماعي مجلس خبر داد و گفت: اين طرح در حضور رئيس و نائب رئيس كانون وكلاي دادگستري، نمايندگاني از وزارت دادگستري و تعدادي از طراحان طرح مورد بررسي قرار گرفته كه در نهايت با رأي نمايندگان كميسيون به تصويب نرسيد. مقنيان در خصوص دلايل رد اين طرح افزود: بر اساس ماده 187 قانون برنامه پنج ساله سوم به كساني كه داراي ليسانس حقوق بودند اجازه وكالت و مشاوره حقوقي داده شده بود كه اين قانون پنج سال قابليت اجرايي داشت، كه بسياري از نمايندگان يكي از دلائل رد اين طرح را عدم موفقيت اين قانون اعلام كردند و اظهار داشتند كه بسياري از كساني كه طبق اين ماده به عنوان وكلاي دادگستري پذيرفته شده اند فاقد آموزش هاي لازم بودند و به دليل عدم كارآموزي و عدم اطلاع از بسياري از قوانين در وكالت موفق نبودند.