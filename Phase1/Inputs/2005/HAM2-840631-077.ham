در گفت و گو با همشهري اعلام شد
برنامه هاي وزارت بازرگاني براي تأمين كالا و تنظيم بازار در ماه مبارك رمضان
گروه اقتصادي - علي ابراهيمي:با فرارسيدن ماه مبارك رمضان، وزارت بازرگاني با اعلام كالابرگ ويژه، سراسري روغن و شكر، افزايش سهميه شير يارانه اي خانوار، تنظيم بازار مرغ و تخم مرغ، عرضه خرما و اعلام كالابرگ ويژه مناطق محروم كه در سال 83 دچار خشكسالي شده اند نسبت به عرضه و تنظيم بازار اقدام خواهد كرد.
مديركل دفتر برنامه ريزي تامين، توزيع و تنظيم بازار وزارت بازرگاني با اشاره به برنامه هاي اين وزارتخانه به مناسبت ماه مبارك رمضان گفت: براساس تصميمات اتخاذ شده در جلسه كميته مشترك شير خانوار(وزارتخانه هاي بازرگاني، رفاه و تامين اجتماعي و جهاد كشاورزي)مقرر شده تا سهميه شير يارانه اي خانوار با افزايش روزانه 240 تن از 4 هزار و 136 تن كنوني به 4 هزار و 376 تن در اين ايام افزايش يابد كه اين افزايش از تاريخ
1/7/84 اعمال خواهد شد.
حسين مدرسي خياباني با اشاره به اعلام كالابرگ هاي سراسري ويژه ماه مبارك رمضان گفت: كالابرگ شهري و روستايي روغن نباتي به ميزان 900 گرم در يك نوبت و كالابرگ شكر در يك نوبت تصويب و ابلاغ شده و سعي مي كنيم تا اواسط ماه مبارك رمضان يك نوبت ديگر از كالابرگ هاي مذكور را اعلام كنيم تا اين كالاها تا پايان ماه مبارك رمضان تامين شود.
وي ديگر اقدامات اين وزارتخانه را در زمينه تامين و توزيع كالاهاي غيركالابرگي دانست و گفت: براي تنظيم بازار مرغ و تخم مرغ سهميه اي در محل طرح ذخيره گردشي مرغ در نظر گرفته ايم و با همكاري شركت پشتيباني امور دام نسبت به توزيع مرغ براي جلوگيري از افزايش قيمت آن اقدام مي شود و در زمينه تخم مرغ نيز در حوزه تهران و بعضي استان ها كه ممكن است قيمت ها به بيش از قيمت سقف اعلام شده افزايش يابد، با همكاري اتحاديه ميهن نسبت به توزيع تخم مرغ اقدام خواهد شد.
مدرسي خياباني افزود: همچنين با همكاري سازمان ميادين 30 غرفه را در ميادين اصلي ميوه و تره بار براي عرضه مستقيم خرما 20 درصد زير قيمت هاي مصرف كننده بازار و كيفيت مطلوب در نظر گرفته و با هماهنگي استان هاي كرمان، خوزستان و هرمزگان از طريق سازمان هاي بازرگاني اين استان ها عرضه هاي مذكور به توليدكنندگان اين مناطق واگذار و بازار خرما در ماه مبارك رمضان تنظيم خواهد شد.
وي اعلام يك سري كالابرگ ويژه براي مناطق محروم كه در سال 83 دچار خشكسالي شده اند را از ديگر برنامه هاي مذكور دانست و گفت: در 4 استان سيستان و بلوچستان، هرمزگان، كرمان و خراسان جنوبي كالابرگ ويژه اي براي 3 كيلوگرم برنج، 2 كيلو و 400 گرم قند و شكر و يك كيلو و 800 گرم روغن براي سرانه هر نفر اعلام خواهد شد كه يك كالابرگ برنج، 2 كالابرگ روغن و 2 كالابرگ شكر را شامل مي گردد.
همچنين سهميه ويژه اي در اختيار كميته امداد امام خميني براي توزيع برنج و روغن در حوزه تهران قرار خواهد گرفت.
مدرسي خياباني با اشاره به اينكه قيمت تمام كالاهاي كالابرگي اعلام شده همان قيمت هاي مصوب سال 83 مي باشد، گفت: جهت گيري در افزايش سهميه شير خانوار به سمت استان هاي محروم بوده است به نحوي كه در اين ايام سهميه شير خانوار استان ايلام 50 درصد، سيستان و بلوچستان 25 درصد، كهگيلويه و بويراحمد 15 درصد، هرمزگان 10 درصد، بوشهر 15 درصد، چهارمحال و بختياري 10 درصد و خوزستان حدود 9 درصد در ماه مبارك رمضان افزايش خواهد يافت.
وي افزود: به دليل تقارن فصل برداشت برنج در مناطق شمالي كشور با وجود آمادگي براي توزيع برنج كالابرگي فعلا هرگونه توزيع كالابرگي اين محصول متوقف شده است. براي توزيع پنير يارانه اي نيز از ابتداي سال جاري، توزيع اين محصول را در وزارت جهاد كشاورزي پيگيري كرده ايم كه با وجود توزيع اين فرآورده در 4 استان كشور پيمانكاران طرف قرارداد وزارتخانه مذكور به بهانه اقتصادي نبودن اعمال قيمت هاي سال 83 فعلا حاضر به ادامه توزيع آن نيستند. همچنين در زمينه اعمال قيمت بر توزيع زولبيا و باميه نيز كه در سال گذشته اقداماتي صورت گرفته در تلاش هستيم تا از طريق هيات عالي نظارت اقدام كنيم.