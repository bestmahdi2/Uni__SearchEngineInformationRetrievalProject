چالش آينده صنعت خودرو
صنعت خودروسازي جهان كه در چند سال اخير به دليل رقابت شديد در بازار و فشار ناشي از آن كه ضرورت كاهش هزينه هاي توليد و عرضه كالايي با قيمت هاي پايين را به صاحبان صنايع تحميل كرده موجب شد تا بسياري از خودروسازان بزرگ جهان ادغام شوند. فناوري توليد كنوني همه خودروسازان بزرگ جهان امروز يكسان شده و نوآوري ها در شكل و محتواي خودروها ديگر جاذبه اي ندارد بلكه مهمترين عامل در تصميم گيري براي خريد خودرو قيمت آن است. با اين تحول عامل مديريت در اين صنعت جايگاه خاصي يافته است و انتخاب مديران با توانايي هاي ويژه در صنعت خودرو امروز از دغدغه هاي اصلي صاحبان سهام در صنايع خودروسازي شده است.
در سال هاي اخير افزايش قيمت بنزين نيز چالش مهمي در اين صنعت ايجاد كرده كه به طور قطع به تحولات جديدي در اين صنعت چه از نظر مصرف سوخت و قيمت توليد نهايي ايجاد خواهد كرد.
افزايش قيمت بنزين بازار خودروهاي با سوخت هاي متفاوت را داغ خواهد كرد.
در سال هاي اخير شاهد توليد خودروهاي برقي هيدروژني بوسيله خودروسازان بزرگ جهان بوده ايم كه همگي آنها در حد نمونه و آزمايشي بوده است. به طور قطع تحولات پيش رو توليد انبوه خودروهاي جديد با موتورهايي كه برق و يا هيدروژن مصرف مي كنند را رونق خواهد بخشيد.
با پيش بيني تحولات آينده خودروسازان بزرگ جهان خود را با جذب مديران توانا آماده مي كنند.
در اين زمينه رنو از جمله خودروسازان بزرگ اروپايي كه با نيسان ژاپن مشاركت كرده و در برخي موارد همكاري هاي گوناگوني را آغاز كرده اند، در تلاش براي ادامه حضور در بازار خودرو در روزگاري كه صنعت خودروسازي جهان به دليل افزايش سرسام آور هزينه مواد اوليه به تكاپو افتاده است و رشد كند اقتصادي اروپا سبب شده علاقه مردم به خريد خودروهاي نو در بازار اروپا كاهش يابد تلاش مي كنند.
انتشار اين خبر كه «گوسن»، مدير اجرايي نيسان، مدير اجرايي رنو نيز مي شود و سكان هدايت ائتلافي را به دست مي گيرد كه شش سال است بين نيسان و رنو تشكيل شد، از نشانه هاي اين تلاش است.اين فرانسوي 51ساله كه به يك چهره موفق در صنعت خودرو جهان تبديل شده است، كارنامه درخشاني دارد.وي پيش از انتصابش در نيسان، توانسته بود به شركت لاستيك سازي ميشلن و رنو سروسامان بدهد. حالا همه كارشناسان اين مدير را بخاطر بزرگترين دستاوردش تحسين مي كنند: احياي نيسان از مرگ تقريبي در سال 1999به سودآورترين خودروساز جهان در سال 2000.
كارلوس گوسن در برزيل از پدر و مادري لبناني به دنيا آمده، در لبنان به تحصيلات متوسطه پرداخت و بعد به دانشگاه پلي تكنيك پاريس رفت و فوق ليسانس اقتصاد گرفت. تحول زندگي او از حضور در شركت فرانسوي ميشلن آغاز شد كه به دنبال يك مهندس پرتغالي زبان بود كه در نهايت به برزيل اعزام مي شد.بدين ترتيب فرانسوا ميشلن، رئيس اين شركت خانوادگي به آقاي گوسن امكان داد زندگي در ميان كارگران كارخانه را تجربه كند.پس از گذراندن چند دوره مهندسي در فرانسه، وي از 1985تا 1989به برزيل رفت تا واحد ميشلن در آن كشور را نجات دهد.
پاداش مديريت خود گوسن انتصابش به رياست واحد ميشلن در آمريكاي شمالي بود و او در آنجا بعد از خريد شركت آمريكايي يوني رويال گودريچ اصلاح ساختار مجموعه جديد را بر عهده گرفت.
جيمز مورتون، قائم مقام اداري و مالي نيسان آمريكاي شمالي در سال 2003در كتابي درباره آقاي گوسن به قلم ديويد مگي گفته است: او هرگز از اين كه خواسته اش را با سياستمداران واشنگتن در ميان بگذارد، از كسي هراس نداشت. او مي داند چگونه تعهد مردم را جلب كند.
بعد از 18سال در ميشلن، آقاي گوسن به رنو آمد تا مسئول تحقيق و خريد اين شركت فرانسوي در آمريكاي جنوبي شود. در آنجا بود كه لقب قاتل هزينه به كارنامه وي سنجاق شد.
تغيير ژاپني ها
هنگامي كه شركت رنو وي را مامور نجات نيسان كرد، اين خودروساز ژاپني به سرعت در حال سقوط بود، ميلياردها دلار بدهي داشت و ارزش سهامش كاهش يافته بود.
نيسان همچنين توسط محفلي از شركتهاي بسته اداره مي شد كه هر يك سهام ديگري را داشت.
اين خودروساز ژاپني همچنين كنترل 1400شركت را در دست داشت و با 12هزار قطعه ساز همكاري مي كرد. در اكتبر،1999 آقاي گوسن اولين طرح خود براي احياي نيسان را ارايه كرد.
برجسته ترين پيشنهاد وي كاهش هزينه هاي خريد به ميزان 20درصد ظرف سه سال بود.جالب اينجاست كه تمام اهداف رسمي اين طرح يك سال زودتر از موعد تحقق يافت.
اما آقاي گوسن براي اجراي اين طرح به اقداماتي متوسل شد كه هرگز در ژاپن شنيده نشده بود: اخراج هزاران كارگر در مملكتي كه به استخدام دايم العمر كارگران وفادار بود، تعطيلي كارخانه ها و قطع ارتباط با قطعه سازان. در نتيجه نيروي كار در نيسان از 140هزار به 125هزار نفر كاهش يافت.
آقاي گوسن مي گويد اكنون به مدد دستاوردهاي احياي اين خودروساز اين رقم به 140هزار نفر بازگشته و در ضمن 70هزار نفر در چين براي نيسان كار مي كنند.
جيمز مورتون، به تازگي در مصاحبه اي با روزنامه نگاران خارجي در توكيو گفت: اگر در كوتاه مدت چيزي را فدا نكنيد، در درازمدت جريان نقدينگي به شركت بازنخواهد گشت.ولي ما عملگرا و واقع بين شديم و حالا 140هزار پرسنل داريم كه درآمد و انگيزه بيشتري دارند و نسبت به سال 1999كمتر نگران آينده هستند.
آقاي گوسن همچنين مي گويد كه تعهد رعب انگيز ژاپني به شركتهايشان را مي ستايد.وي گفته است: من چنين تعهدي را در هيچ جا نديده ام. من در برزيل، آمريكا و چند كشور اروپايي كار كرده ام، ولي هرگز ملتي را نديده ام كه به اندازه ژاپني ها اينقدر فداكارانه خود را وقف شركت شان كنند. موفقيت مديريت آقاي گوسن سبب شد شركت سوني در ماه مارس 2005اولين رئيس خارجي خود را منصوب كند.مدير همه جا حاضرامروزه نيسان بعد از تويوتا از نظر سرمايه دومين خودروساز بزرگ ژاپن است و فروش آن دو برابر رنو شده است. رنو در اين مشاركت جهاني 44‎/4درصد سهام نيسان را دارد و نيسان نيز به نوبه خود 15درصد سهام رنو را دارد.
آقاي گوسن كه به چند زبان تسلط دارد، اكنون با لقب قاتل هزينه به اروپا باز مي گردد، ولي خودش از اين لقب كه بخاطر مهارتش در كاهش هزينه ها اعطا شده، بيزار است.
بازگشت وي به عرصه خودرو اروپا در زماني صورت مي پذيرد كه بازار اتومبيل اين قاره از فروش ضعيف و توليدات معيوب رنج مي كشد.ورشكستگي اخير شركت بريتانيايي ام جي روور و تصميم دايملر كرايسلر براي اخراج كاركنان سازنده مرسدس اسمارت نيز بر فشار رواني وارده بر اين بازار افزوده است.براي اداره رنو و نيسان كه دفاترشان ده هزار كيلومتر از همديگر فاصله و مجموعا 300هزار پرسنل دارند، آقاي گوسن قصد دارد 40درصد وقتش را در دفتر رنو در پاريس، 40درصد را در دفتر نيسان در توكيو و 20درصد باقيمانده را در آمريكا و جاهاي ديگر سپري كند.
لويي شوايتزر، مدير اجرايي و رئيس هيات مديره رنو اخيرا در سفري در مسكو اعلام كرد كه مديريت زمان شايد چالشي مهم براي آقاي گوسن باشد.آقاي شوايتزر با آمدن آقاي گوسن رئيس رنو خواهد ماند، ولي وظايف اجرايي خود را به اين مدير تازه وارد واگذار خواهد كرد.آقاي گوسن براي خود شش ماه وقت تعيين كرده تا با ساز و كار دروني رنو آشنا شود و بعد از تشخيص بيماري آن، نسخه شفابخش خود را به اجرا بگذارد.
سياهه چالشها
وي در مصاحبه اي با روزنامه فرانسوي لوموند در اواخر ماه مارس گفته بود: من عادت دارم با يك صفحه كاغذ سفيد كارم را شروع كنم، بدون ايده هاي قبلي.مي خواهم به سخنان بازيگران در تمام بخشها و سطوح گوش دهم.
حقيقت اين است كه پيشبرد ائتلاف ناجور رنو با نيسان تنها چالش آقاي گوسن نيست.
رنو در سال 2004بيش از سه و نيم ميليارد دلار سود داشت كه تا حدودي به لطف كمكهاي نيسان بود.اين رقم در تاريخ رنو يك ركورد محسوب مي شود.با اين حال، فروش اين شركت در سراسر جهان با ركود مواجه شده است: بين سالهاي 1998و،2004 فروش رنو فقط صد هزار دستگاه افزايش داشت و به دو ميليون و سيصد هزار دستگاه در سال رسيد.
آقاي شوايتزر هدف بلندپروازانه فروش ساليانه چهار ميليون دستگاه تا سال 2010را براي رنو تعيين كرده است.
ساير اهداف رنو بازگشت به بازار آمريكا به كمك نيسان است كه همين حالا جا پاي مستحكمي در بزرگترين بازار خودرو جهان دارد.همچنين ائتلاف رنو و نيسان مي خواهد بازار پر شتاب چين را فتح كند و فعاليتهاي خود را بين المللي سازد.در حال حاضر اين دو شركت 70درصد خريدهاي خود را با همديگر انجام مي دهند.انتظار مي رود دامنه فعاليتهاي مشترك اين دو شركت افزايش يابد، ولي رنو و نيسان بيشترين سود را از اتومبيل هايي مي برند كه كمتر عناصر مشابهي دارند.