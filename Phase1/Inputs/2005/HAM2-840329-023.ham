نگاه منتقد
باز سازي شهر شكوفه هاي زيتون
محمدجواد زال بيگي دارستاني - پيش از آنكه بم بلرزد، 15 سال پيش به همان شدت رودبار و لاهيجان و منجيل و... هم لرزيده بودند و حادثه اي به مانند آنچه در بم رخ داد، رودبار را به ويراني و انسان ها را به كام مرگ كشانده بود و چه زود هر دو در ذهن بسياري بخصوص مسئولان دولتي و متخصصان كمرنگ شد و از يادها رفت.... شايد يك دهه بعد، ديگر از زلزله بم هم چيز زيادي به خاطر خيلي ها نمانده باشد، همان طور كه ديگر كسي از رودبار سخن نمي گويد، اما نكته اينجاست كه بين اين دو حادثه و اين دو شهر چه تفاوتي وجود دارد كه كسي به اين فكر نيفتاده بود كه رودبار را مستحكم تر و مقاوم تر از قبل و براي اهالي آن دوباره بسازد؟!
رودبار، شهر شكوفه هاي زيتون و سپيد رود، مي توانست بهشتي باشد روي زمين، اما اين شهر جمعيتي بالغ بر 13 هزار نفر دارد و به رغم اينكه به لحاظ صنعتي، اقتصادي، توريستي و... يكي از شهرهاي قابل توجه ايران است، اولين نيروگاه توليد برق توسط انرژي باد و همچنين نيروگاه هاي ديگر در اين شهر واقع شده اند، كارخانه هاي بسياري از جمله كارخانه هاي توليد سيمان و كاشي در آن واقع شده اند و بر جنبه هاي اقتصادي آن صحه مي گذارند و در جايگاه توريستي كه هم از نظر تاريخي و هم به لحاظ چشم انداز هاي طبيعي و گونه هاي گياهي و طبيعت بكر حائز اهميتي ويژه است، پس از زلزله تنها به ساخت بناهايي براي اسكان و نه زندگي مردم اين شهر اقدام شد و هنوز مردمش با تبعات ناشي از زلزله سال 1369 دست به گريبانند!
رودبار را مي توان دروازه استان گيلان فرض كرد كه بزرگراه رشت - قزوين از قلب آن مي گذرد و جاده بين المللي ترانزيتي نيز از آن عبور مي كند.
جاذبه هاي بالقوه و گوناگون اين شهر چندان است كه قبل از زلزله مي شد گفت يكي از شهرهاي شاخص كشورمان بود. اما رودبار امروز با وجود گذشت 15 سال از زلزله، هنوز شهري نيست كه بايد باشد، زيرا هرگز به مفهوم واقعي كلمه دوباره ساخته نشد. رودبار طوري ساخته شد كه تنها جايي باشد براي سكني دادن به مردمي كه زلزله بي خانمانشان كرده بود و به شهرهاي ديگر و بستگانشان پناه برده بودند.
وقتي زلزله، رودبار را به ويرانه اي شبيه ساخت كه بايد جايي مي شد براي زندگي، مهندسان و مديران شهري، بايد به شناختي جامع از زمين و گسل هاي آن مي رسيدند تا چگونگي وقوع زلزله و بازتاب هاي آن را تحت كنترل در آورند و از آمار تلفات بكاهند. شايد حتي به جرات بتوان گفت، تجربه زلزله هايي چون رودبار بايد به پيشگيري از تلفات زلزله هاي بعدي در بم و ديگر شهر ها منجر شود، هر چند اين مسئله درباره پيشگيري از ويراني ها در زلزله هاي بعدي تاثير چندان محسوسي نداشته است!
حالا حتي با گذشت نزديك به دو دهه از زلزله رودبار، هيچ نشاني از تلاش هاي تخصصي و بخصوص معمارانه براي ساختن شهري مقاوم در اين شهر نمي توان ديد، به جز در مواردي خاص مانند چند مركز يا اداره دولتي، در شهر رودبار ساختمان ها بخصوص ساختمان هاي مسكوني بي هيچ برنامه و طراحي قابل توجهي ساخته شده اند.
به جز ساختمان بيمارستان چوبي رودبار كه توسط كارشناسان آلماني طراحي و ساخته شده است و البته كاربري واقعي خود را پيدا نكرد، ساختمان هاي ديگر اين شهر حتي ساختمان هاي مهمي مثل دانشگاه آزاد، مجموعه فرهنگي و سينمايي شهر رودبار و... از داشتن يك ايده معمارانه يا لااقل رعايت اصول معماري بي بهره مانده اند.
كل فضاهاي اين شهر(به جز همان موارد معدود)نه تنها از اصول معماري بي بهره اند، بلكه ضوابط شهرسازي نيز در آنها رعايت نشده است و بدون برنامه ريزي شهرسازانه، بازسازي شده و ساختمان هاي مسكوني، شبكه معابر، مبلمان شهري و بافت اصلي و كلي آن بدون توجه به تمام المان هاي شهري و مخصوصا عناصر مخصوص شهري با ويژگي رودبار(كه توصيف آن پيشتر ارائه شد)ساخته شده اند. در طراحي ساختمان هاي مسكوني شهر، به فرهنگ، اقتصاد، مذهب و روحيات مردمي كه قرار بوده در آنها زندگي كنند، توجه نشده است و مدت هاست كه رودباري ها دست به تغيير فضاي داخلي خانه هايشان مي زنند و اين اتفاق بخصوص براي كشور ما كه به لحاظ اقتصادي با مشكلات فراوان رو به روست، به معناي دور ريخته شدن سرمايه است.
رودبار با زيبايي طبيعي اش، بر اساس موقعيت اقليمي و جغرافيايي مي توانست موقعيتي ويژه براي درخشش استعدادهاي هنرمندانه معماران كشور باشد تا در پيوند با طبيعت، شهري بسازند كه چون تابلويي زيبا بدرخشد و درعين زيبايي بصري، از اصول معمارانه و الگو هاي شهر سازي، بافت و ويژگي هاي ديگر به عنوان نمونه اي در خور ارائه و استناد باشد.
اگر منجيل به لحاظ سياسي و نظامي ويژگي هايي خاص دارد، بم به لحاظ تاريخي، كشاورزي و باغداري حائز ارزش است.
نبايد ويژگي هاي فرهنگي، اقليمي و اقتصادي رودبار كه از آن بالقوه شهري موفق در صنعت، توريسم، كشاورزي و... مي سازد، را از نظر دور داشت. دوباره ساختن و البته اصولي ساختن شهر رودبار حتي پس از سالهاي بسياري كه از زلزله مي گذرد باز هم مي تواند دوباره اين شهر را زنده كرده، پويايي و زندگي را به معناي آنچه پيش از زلزله در اين شهر وجود داشته را به آن بازگرداند.
اگر پس از زلزله و در شرايط آن روز جامعه، اين فرصت فراهم نبود كه روند بازسازي رودبار هم لااقل مانند آن چيزي باشد كه در بم رخ مي دهد و براي ساختمان هاي مسكوني نظر مردم پرسيده و لحاظ شود، طراحي ساختمان هاي اصلي به مسابقه گذاشته شوند و... شايد حتي امروز براي اين كار دير نباشد.