ساخت مجموعه فرهنگي- هنري ترانه در رباط كريم
گروه ادب و هنر: عمليات ساخت مجموعه فرهنگي _ سينمايي ترانه در منطقه محروم رباط كريم با زيربناي 10 هزار متر مربع در چهار طبقه با مساعدت و همكاري خيرين نيكوكار تهراني آغاز شد.
به گزارش روابط عمومي مركز توانبخشي معلولان ذهني و جسمي تهران، اين مجموعه فرهنگي _ سينمايي با هدف محروميت زدايي از نقاط محروم استان تهران و بهره مندي شهروندان از امكانات خدماتي فرهنگي و هنري آغاز شده و در طراحي و ساخت آن از مجهزترين امكانات و مجرب ترين كارشناسان ايراني استفاده شده است.
موحد فرماندار رباط كريم با تشكر و سپاس از خيرين نيكوكار تهراني براي ساخت اين مجموعه فرهنگي _ سينمايي از ساير افراد سرشناس شهرستان رباط كريم خواست براي عمران و  آباداني اين شهرستان همت كنند و مطمئن باشند دولت نيز به سهم خود بسترهاي ساخت اين گونه مراكز را فراهم خواهد ساخت.
عليرضا قرباني شهردار رباط كريم نيز ساخت مجموعه فرهنگي _ سينمايي ترانه در اين شهر را كمك به قشر جوان و از ضروريات و نيازهاي حياتي اين منطقه برشمرد و گفت: شوراي شهر رباط كريم به همراه مقامات استان آمادگي دارند براي محروميت زدايي از اين منطقه بسترهاي قانوني را براي فعاليت هاي خدماتي از سوي بخش خصوصي فراهم سازند.
دكتر ايرج رستگار مدير مجموعه فرهنگي _ ورزشي هنري ترانه گفت: اين مجموعه فرهنگي _ ورزشي و هنري با الهام از طرح اوليه پروژه فرهنگي در شهرهايي نظير تورنتو كانادا، اوكلند آمريكا و لندن ساخته مي شود. در اين مجموعه ساخت فضاهاي آموزشي، فرهنگي، سالن هاي سينما و امكانات خدماتي، امكانات ورزشي، سالن تئاتر، موسيقي و امكان اجراي كنسرت هاي مختلف، همايش ها و سمينارها نيز تدارك شده است.