تازه ترين اقدامات پيشگيري و مقابله در برابر زلزله در گفت و گو با عضو شوراي شهر تهران
تحول در ساخت و ساز
هم اكنون 30 الي 40 درصد تهران را بافت هاي فرسوده تشكيل مي دهد و در تمامي مناطق كم و بيش يافت مي شود
اسماعيل رمضاني
در تيراژ220هزار نسخه  چهاررنگ و با كاغذي مرغوب منتشر شده است و 500 تومان قيمت دارد. با اين حال به طور رايگان در خانه هاي شما توزيع مي شود. شايد تا به حال هيچ كتابي، بختي بدين بلندي نداشته است.
آمادگي در برابر زلزله نام كتابي است كه از سوي شوراي اسلامي شهر تهران جهت شناخت بيشتر شهروندان تهراني از پديده زلزله و ارايه الگوهاي مناسب براي آمادگي و مقابله جمعي و فردي از قبل، در هنگام و بعد از زلزله تهيه و تدوين شده است. اين كتاب در 40 صفحه و با 4 فصل زلزله را بهتر بشناسيم، آمادگي در برابر زلزله، آمادگي در برابر زمين لغزش و ميزگرد خانوادگي در زمينه آمادگي در برابر زلزله  در تيراژ اوليه 220 هزار نسخه چاپ شده و از سوي سازمان مديريت بحران شهر تهران به صورت رايگان در ميان شهروندان تهراني توزيع مي شود. در همين باره با دكتر حمزه شكيب، عضو شوراي اسلامي شهر تهران و مجري تهيه اين كتاب گفت و گويي انجام داده ايم. دكتر شكيب، دكتراي مهندسي سازه با گرايش مهندسي زلزله دارد و هم اكنون عضو هيات علمي دانشگاه تربيت مدرس است.
اگر بخواهيم يك دسته بندي كلي انجام دهيم، عمده ترين مشكلات شهر تهران را چه چيزهايي مي دانيد؟
مشكلات عمده شهر تهران را مي شود در سه محور كلي دسته بندي كرد. ترافيك يكي از اين مشكلات است كه وقت، هزينه و انرژي بسياري را از شهروندان تهراني مي گيرد. مساله دوم را مي توان مشكلات زيست محيطي و آلودگي هوا دانست كه دغدغه همه كساني است كه در اين شهر بزرگ زندگي مي كنند. علاوه بر اين دو مشكل، عمده مسايل مربوط به وضعيت لرزه خيزي گسل هاي تهران نيز از ديگر مشكلات مهم به شمار مي رود.
در عين حال كه مسايل و معضلات ديگري هست. فكر مي كنم اين سه مساله عمده ترين مشكلات حاضر باشند.
اگر بخواهيم روي مساله سوم تمركز كنيم، گسل هاي تهران الان در چه وضعيتي قرار دارند؟
ببينيد، تهران چند گسل دارد كه جزو گسل هاي فعال محسوب مي  شوند. يكي گسل شمال و ديگري دو تا گسل ري شمالي و جنوبي. اين گسل ها در اطراف تهران هستند. يك سري گسل هاي فرعي هم وجود دارند كه داخل شهر قرار دارند. با توجه به سابقه لرزه خيزي شهر تهران، اين گسل ها ممكن است هر لحظه از جاي خود حركت كنند و فعال  شوند اما لزوما اينطور نيست كه اگر يكي فعال شود بقيه هم فعال شوند. هر كدام از اين گسل ها، ساختار و مكانيزم خاص خود را دارند.



در شوراي فعلي شهر تهران چه تمهيداتي براي آمادگي و مقابله در برابر فعاليت غير قابل پيش بيني اين گسل ها انديشيده شده است؟
شوراي اسلامي شهر تهران داراي سه كميسيون است كه هر يك چندين كميته را در زير مجموعه خود دارند. با شكل گيري شوراي شهر دوم در زير مجموعه كميسيون، كميته اي به نام كميته ايمن سازي و بهسازي تشكيل شد كه در آن براي آمادگي و مقابله با اين پديده محورهاي بسياري مورد بررسي قرار گرفت. از جمله مهمترين اين موارد تغيير و تحول اساسي در ساختار مديريت بحران شهر تهران بود. قبل از روي كار آمدن شوراي دوم، مديريت بحران در ساختار مديريت شهري شكل نگرفته بود و نه تنها هيچ بودجه و تشكيلاتي براي آن در نظر گرفته نشده بود، بلكه شايد بيشتر از يك اتاق هم در اختيار نداشت. با اين حال هم اكنون با پيگيري هاي شوراي شهر و شهرداري تهران، مديريت بحران در حال حاضر داراي يك سازمان با تشكيلات و بودجه مناسب به نام سازمان مديريت بحران شهر تهران است. ما تا جايي پيش رفته ايم كه هم اكنون الگوي سازمان مديريت بحران كشور هم دارد از همين جا شكل مي گيرد.
فعاليت مديريت بحران شهر تهران بيشتر در چه زمينه هايي است؟
بر اساس ساختار مصوب مديريت بحران در شوراي شهر تهران، اين سازمان قاعدتا بايد در سه فاز فعاليت كند. اولين فاز پيشگيري است، دو فاز ديگر نيز شامل هنگام وقوع بحران و بعد از آن است. هم اكنون دوستان ما در سازمان مديريت بحران شهر تهران در فاز حين بحران متمركز شده اند. در اين فاز برنامه ريزي هايي براي اسكان مردم و تهيه امكانات اوليه زندگي در شرايط بحراني انجام شده است. هماهنگي هاي لازم با تمامي دستگاه هايي كه زير مجموعه مديريت بحران به شمار مي    روند از قبيل مخابرات، شركت گاز، آموزش و پرورش و... نيز از ديگر اقداماتي است كه در اين زمينه در حال انجام است.
در زمينه پيشگيري چه تمهيداتي انديشيده شده است؟
سعي كرده ايم مردم را به گونه اي حساس كنيم تا به مساله آمادگي در برابر زلزله اهميت بيشتري بدهند. در همين زمينه نيز كتابي تهيه، تدوين و چاپ شده است كه در آن مسايلي از قبيل اينكه زلزله چيست و قبل، در حين و بعد از وقوع زلزله در جمع خانواده و بيرون چه كارهايي بايستي انجام دهيم، مورد بحث قرار گرفته است. اين كتاب در تيراژ 220 هزار نسخه چاپ شده و تا آخر آذرماه نيز بيش از 400 هزار جلد ديگر از آن چاپ مي شود. توزيع اين كتاب به سازمان مديريت بحران واگذار شده و اين سازمان قرار است كتاب مذكور را در ميان تمام خانواده هاي تهراني به رايگان و با اولويت مناطقي كه آسيب پذيرتر هستند، توزيع كند.
منظورتان از مناطق آسيب پذيرتر چيست؟
مناطقي كه بافت هاي فرسوده بيشتري دارند.
براي بازسازي اين بافت ها چه اقداماتي انجام داده ايد؟
طبق بررسي هاي ما هم اكنون 30 الي 40 درصد تهران را بافت هاي فرسوده تشكيل مي دهد و در تمامي مناطق كم و بيش يافت مي شود. در اين خصوص، تلاش مي كنيم تا اين بافت ها با مشاركت خود مردم بازسازي شوند. البته در همين راستا سعي داريم با ارايه شناسنامه فني ساختمان ها از شكل گيري بافت هاي سست و نااستوار در برابر زلزله در شهر تهران جلوگيري كنيم.
درباره اين شناسنامه ها بيشتر برايمان بگوييد.
ببينيد، كشور ما يك كشور در حال توسعه است و اكثر بودجه هاي آن نيز صرف ساخت و سازها و كارهاي عمراني مي شود، اما متاسفانه ما كنترل خوبي روي اين ساخت و سازها نداريم. از اين رو خروجي هاي ما، خروجي هاي مطلوبي نيست. هم زمان بازدهي آنها كم است و هم نمي توانيم بهره مناسبي از آنها ببريم. شناسنامه فني ساختمان ها در واقع ابزاري جهت كنترل كيفي اين ساخت و سازه هاست. اميدواريم با وجود اين شناسنامه ها كه شامل 2 بخش قبل از ساخت و حين ساخت است و با همكاري سازمان نظام مهندسي كشور صادر مي شود، بتوانيم وضعيت كيفيت ساخت و سازها را متحول كنيم.