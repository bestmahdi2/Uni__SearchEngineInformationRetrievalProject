نگاه منتقد
آرزويي به نام مسكن ارزان
انسان ها به حكم زنده بودن توانا به انديشه و تفكر بوده و در مقابله با شرايط پيش آمده، راهكارهاي متناسبي را ارائه مي كنند؛ راهكارهايي كه برگرفته از قوه تشخيص و تحليل، خط و مشي حركتي او را در گستره زندگي تعريف كرده و در نهايت قصد دارد او را به اهدافي كه برگرفته از مجموعه اي نيازها و خواسته هاي انساني و... است، برساند. نيازهايي كه بي توجهي به آنها مي تواند صدمات عميقي را بر جامعه وارد سازد. يكي از مهمترين اين نيازها، نيازي است به سكني گزيدن انسان و داشتن آرامش و امنيت روحي و جسمي.
انديشه و تفكر مثبت در بستري مناسب شكل مي گيرد و همين انديشه است كه بعد ها ضامن شهر و خانه اي خواهد بود كه او از آن برخاسته است؛ رابطه اي دوطرفه كه ماهيت بودن و انديشيدن انسان را با معماري و كالبدي كه در آن زندگي مي كند، همراه مي سازد. انسان و تمايلات او را نمي توان ناديده گرفت و روح لطيف و شاعرانه انسان شرقي را در هر چارچوبي تعريف كرد. با توجه به اصول و مقررات شهرسازي، مكان يابي بنا ها و ارزش گذاري هايي كيفي و كمي كه در طرح تفصيلي براي يك شهر در نظر گرفته مي شود، تنها در شرايطي خاص مي تواند تغيير يابد، حال چگونه مي توان براي محدوده اي از شهر كه بر اساس مطالعات انجام شده سقفي از تراكم براي آن پيش بيني شده است را كناري نهاد و الگويي جديد را اجرا كرد؛ در چنين شرايطي خارج از دو حالت زير نخواهد بود كه يكي از اين دو طرح جوابگوي حل مسئله نبوده و بايد اصلاح شود.
در دهه هاي 60 و 70 بانك جهاني جهت رفع مشكل مسكن، با ارائه وام به كشور هاي مختلف سعي در رفع اين مهم كرد، ولي طي مطالعاتي كه انجام شده نتايج خوشايندي به دست نيامد و با تغييراتي كلي در دهه 80،بانك جهاني طرح ارائه زمين ارزانقيمت را مطرح كرد و تا به امروز شاهد تغييرات اساسي و كاربردي تر هستيم. همين مسئله تا نيمه اول دهه 70 در كشور انجام شده و ناگهان در نيمه دوم، سياست ها در جهت ارائه زمين به قيمت روز تغيير يافت و همين تغيير ناگهاني ثبات نسبي بازار را دستخوش تغييرات فراوان كرده و رابطه اي جديد از مصالح، زمين و مسكن ايجاد شد كه به نسبت با كاهش ظاهري قيمت هر كدام از اين سه گزينه، آن ديگري افزايش پيدا كرده و در نتيجه چرخه تورم مسكن و زمين به حركت درآمدو تاكنون نيز با كمال آرامش در حركت است!
در دو دهه اخير دولت به طور تقريبي 7 ميليون هكتار زمين را تصاحب كرده و تنها 40 هزار هكتار از آنها به انواع مختلف در اختيار اشخاص قرار داده شده است، مسئله مهمي كه مي توان به آن اشاره كرد، برخورد دولت با اين چند هزار هكتار زميني است كه در اختيار دارد و چه برنامه هايي باتوجه به الگوها و قوانين شهرسازي كه توسعه افقي و عمودي شهر را تعيين مي كند، خواهد داشت. با توجه به اينكه يك فضاي شهري علاوه بر مسكن به فضاهايي چون مدرسه، بيمارستان، فضاي سبز و... نيز نيازمند است و اين مقدار زمين نه تنها به مسكن كه در بين فضاهاي مختلف شهري تقسيم خواهد شد، نمي توان نگاهي كليشه اي به اين موضوع داشت و جامعه را از يكسري فضاهاي تفريحي، خدماتي و... محروم كرد. در كشور ما نيز، تعريف درستي از مسكن وجود نداشته و ويژگي ها و خصوصيات مشخصي براي مسكن قائل نيستيم تا بر اساس يكسري از الگوهايي ثابت شروع به طراحي كنيم. معمولا در اين زمينه ابتدا طراحي انجام شده و سپس الگوهاي مورد نظر را تغيير مي دهيم كه هم اكنون نيز تاوان بزرگي از اينچنين انديشه اي را در سطحي بسيار وسيع در كشور پرداخت مي كنيم. مسكن ارزانقيمت نيز از جمله كلماتي است كه در ادبيات شهر وشهر سازي تعريف مشخصي نداشته و زير بناي فكري مشخصي در آفرينش چنين تركيبي نمي توان يافت. در جوامع مختلف تعريف مشخصي براي مسكن وجود داشته و نحوه برخورد و ايده اصلي طراحي را در بر مي گيرد؛ تعريفي مطلق كه كمترين تغييرات را در خود داشته و اجازه حذف هركدام از ويژگي هاي خود را به طراح نمي دهد و در غير از اين شرايط، نمي توان نام مسكن را براي فضاي طراحي شده در نظر گرفت. به طور مثال، خصوصيات يك بيمارستان 98 تخت خوابه با بيمارستان 128 تخت خوابه فرق داشته و هر كدام داراي نياز هاي خاصي هستند كه نمي توان با حذف يكسري از فضا ها يا استفاده از مصالح نامرغوب و... به هدف مشخصي دست يافت و اسامي اي چون بيمارستان ارزانقيمت 128 تخت خوابه را به آن اختصاص داد. نكاتي ظريف و پايه اي كه پرداختن به آنها مي تواند بسيار مفيد بوده و عدم توجه كل سيستم را زير سئوال ببرد. اميد است كه با نگرشي زيربنايي تر، راهكار ها و ايده هاي موثرتري در اين امر اجرا شود.