استراتژي پيشگيري از اعتياد در مدارس اعلام شد
گروه اجتماعي: طراحي و اجراي طرح ملي مدارس مروج سلامت، مهارتهاي زندگي و تدوين استراتژي پيشگيري از سوء مصرف مواد مخدر از مهمترين اقدامات آموزش و پرورش است.
پيرو درج خبري به نقل از خبرگزاري ايلنا مبني بر اين كه رئيس دفتر سلامت جوانان وزارت بهداشت گفته است: «مدارس برنامه اي براي پيشگيري از مصرف مواد مخدر ندارند.» مديريت پيشگيري از آسيبهاي اجتماعي و مواجهه با بلاياي طبيعي وزارت آموزش و پرورش اعلام كرده است:وزارت آموزش و پرورش در كنار دغدغه هميشگي و مداوم خود براي مطالعه و برنامه ريزي جهت مديريت و پيشگيري آسيب هاي رواني و اجتماعي و رفتارهاي پرخطر دانش آموزان از جمله مصرف مواد مخدر،  به طور مشخص از سال 77 در دو محور، كوشش هاي وسيعي را آغاز نموده است.
الف- توانمندسازي دانش آموزان در مقابل آسيب هاي رواني- اجتماعي و رفتارهاي پرخطر
ب- پيش بيني و استقرار ساختار تشكيلاتي و اسناد لازم براي مطالعه و برنامه ريزي مستمر در مورد موضوع در بخش اول فعاليتهاي متنوعي صورت گرفت كه شامل تدوين كتابها و برنامه هاي درسي متناسب براي توانمندسازي دانش آموزان بوده است از جمله تدوين فعاليتهاي پرورشي و مجموعه هاي آموزشي مهارتهاي زندگي و آگاه سازي و اطلاع رساني مي باشد.
در بخش دوم نيز براي برنامه ريزي منظم و متمركز در مورد موضوع، دفتر پيشگيري از سوء مصرف مواد مخدر در سال 77 در وزارت آموزش و پرورش تشكيل شد كه در سال گذشته با گسترش فعاليتهاي خود به مديريت پيشگيري از  آسيب هاي اجتماعي و مواجهه با بلاياي طبيعي تغيير نام داد.
در اين مديريت تاكنون بررسي ها و پژوهش هاي گوناگوني براي شناسايي وضعيت دانش آموزان صورت گرفته و برنامه ها و فعاليتهاي مختلفي نيز براساس مطالعات صورت گرفته تدوين شده است.
فهرست برخي از اين اقدامات عبارتند از:
* طراحي و اجراي طرح ملي مدارس مروج سلامت(هم اكنون نيز اجرا مي شود)
* تهيه چند گزارش پژوهشي در مورد وضعيت سوء مصرف مواد مخدر در بين دانش آموزان
* طراحي و اجراي طرح ملي مهارتهاي زندگي و كتابهاي آموزشي آن(هم اكنون نيز اجرا مي شود)
* طراحي و اجراي طرح ملي پيشگيري مشاركتي مدرسه محور(هم اكنون نيز اجرا مي شود)
* تدوين استراتژي هاي پيشگيري از سوء مصرف مواد مخدر در آموزش و پرورش
* تهيه چند سند ملي در مورد پيشگيري از سوء مصرف مواد مخدر در آموزش و پرورش
* تهيه توافقنامه هاي مختلف همكاري با سازمان بهزيستي و آغاز مذاكرات براي همكاري هاي مشترك با وزارت رفاه، كميته امداد امام خميني(ره)، نيروي انتظامي و... نيز بررسي نحوه همكاري با ديگر دستگاهها از جمله وزارت بهداشت و درمان و آموزش پزشكي كشور.