مجلس اين هفته لايحه صندوق مهر رضا را بررسي مي كند
فارس: عضو هيأت رئيسه مجلس شوراي اسلامي گفت: نمايندگان مجلس شوراي اسلامي در مهمترين دستور جلسه هفتگي صحن علني مجلس، لايحه يك فوريتي صندوق مهر رضا را بررسي خواهند كرد.
حميدرضا بابايي نماينده مردم همدان با اشاره به اين كه اين لايحه در كميسيون هاي اجتماعي، فرهنگي و برنامه و بودجه به عنوان كميسيون هاي اصلي و فرعي به تصويب رسيده است، اظهار داشت: اين صندوق به منظور بهبود وضعيت اقتصادي اجتماعي استانها در هر استان و با حمايت دولت توسط وزارت كار و امور اجتماعي تأسيس خواهد شد.حاجي بابايي تصريح كرد: اين صندوق با هدف افزايش اشتغال، افزايش توان درآمدي به ويژه در مناطق محروم، حمايت از عدالت گستري، بهبود وضعيت اجتماعي و اقتصادي گروه هاي مستضعف و تأمين مسكن و ازدواج جوانان تأسيس خواهد شد.عضو هيأت رئيسه مجلس گفت: منابع اوليه اين صندوق تا معادل 12 هزار ميليارد ريال است كه 10هزار ميليارد ريال آن از محل افزايش و تغيير ارزش نفت خام توليدي خواهد بود.حاجي بابايي در مورد محل منابع صندوق مهر رضا، بيان داشت: اعتبار منظور شده در بودجه سنواتي، كمك هاي اهدايي آستان قدس رضوي، كمك هاي اهدايي اشخاص حقيقي و حقوقي، سپرده قرض الحسنه اشخاص و وجوه بازپرداختي تسهيلات اعطايي از جمله منابع مالي اين صندوق خواهد بود.
وي در مورد اعضاي شوراي سياستگذاري اين صندوق گفت: رئيس سازمان مديريت و برنامه ريزي به عنوان رئيس شورا، وزراي كشور، رفاه، امور اقتصاد و دارايي، مسكن، تعاون، وزير كار به عنوان دبير شورا، رئيس كل بانك مركزي و دو نفر از نمايندگان مجلس از كميسيون برنامه و بودجه و اجتماعي از اعضاي شوراي سياستگذاري اين صندوق مي باشند.