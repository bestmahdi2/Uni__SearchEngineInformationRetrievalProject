عضو شوراي عالي نظام پزشكي:
طرح پزشك خانواده 5 سال ديگر اجرا مي شود
مهر: اجراي طرح پزشك خانواده به صورت سراسري در تمام كشور 5 سال ديگر شروع مي شود.
يك عضو شوراي عالي نظام پزشكي ضمن بيان مطلب فوق افزود: اين طرح از سه سال گذشته تاكنون به صورت آزمايشي در استان هاي آذربايجان غربي، بوشهر و چهار محال و بختياري در حال اجرا است.
دكتر حسن هويدا تصريح كرد: طرح پزشك خانواده در استان خراسان نيز از يك سال پيش تاكنون به اجرا در آمده و وزارت بهداشت و درمان در نظر دارد اين طرح را در بم نيز به مرحله اجرا در آورد.
عضو شوراي عالي نظام پزشكي اظهار داشت: اجراي طرح پزشك خانواده افراد را از پرداخت هزينه هاي سنگين درماني كه به دليل عدم شناخت از بيماري است بر حذر داشته و باعث مي شود سرمايه و نيروي انساني به هدر نرود.
دكتر هويدا گفت: اجراي اين طرح به صورت همه گير و سراسري در كشور نياز به برنامه ريزي مدون دارد، نظام پزشكي از وزارت بهداشت خواسته بود كه ترتيبي دهد تا پزشكان از نزديك با نحوه اجراي اين طرح در استان هاي مذكور ديدن كنند كه متاسفانه تاكنون در اين زمينه هيچ پاسخي به ما داده نشده است. وي افزود: طرح پزشك خانواده سالهاست كه در كشورهاي پيشرفته به اجرا در آمده و موفقيت چشمگيري داشته است.
عضو شوراي عالي نظام پزشكي تصريح كرد: عدم موفقيت اين طرح در كشور ما و عاملي كه باعث شده دوره آزمايش اين طرح سالها به طول بيانجامد دلايل مختلفي دارد كه از آن جمله مي توان به مسايل فرهنگي و جغرافيايي و مشكلاتي كه در حركت هاي ما وجود دارد،اشاره كرد.
دكتر هويدا در پايان گفت: متاسفانه برنامه ريزي درستي در اين رابطه صورت نگرفته است، ما اميدواريم كه بتوانيم هر چه زودتر با رفع نقايص اين طرح را در سراسر كشور به مرحله اجرا بگذاريم.
پيش از اين قرار بود طرح پزشك خانواده از ابتداي سال 84 به مرحله اجرا در آيد اما از آنجايي كه به دليل مشكلات ياد شده و مسايل ديگر اين طرح در شهرها و استان هاي مورد آزمايش با موفقيت چنداني رو به رو نشده است، مدت زمان آزمايش اين طرح 5 سال ديگر به طول مي انجامد.