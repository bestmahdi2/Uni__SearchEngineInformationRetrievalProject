اسپاگتي در 5 ساعت
سايه يكتا- وقتي ماركوپولو در سال 1279 از آسياي شرقي بازمي گشت، يكي از ملوانان او، نودل را از چين به همراه خود آورد و از آنجا بود كه ايتاليايي ها زندگي خود را با پاستا يا همان اسپاگتي پيوند زدند و جاي اصلي آشپزخانه خود را به اين ماده غذايي دادند.
امروزه بيش از 300 نوع پاستا در طرح ها و طعم هاي مختلف در آشپزخانه هاي ايتاليا طبخ مي شود.
ماكاروني و پاستا از سالم ترين و طبيعي ترين غذاها در سبد غذايي است، چون چربي كم، پروتئين كافي و مواد معدني مفيد دارد.
پاستا متشكل از 70 درصد كربوهيدرات، ويتامين هاي a، e، b، فسفر و آهن است، همچنين به دليل دارا بودن كولن هيدرات مي تواند نشاط آور باشد.
پاستا و ماكاروني اگر به اندازه مصرف شود چاق كننده نبوده، سالم و سبك است و به لحاظ قيمت هم تقريبا جزو دسته مواد غذايي ارزانقيمت محسوب مي شود.
اگر شما از طرفداران اين سوغات ايتاليايي هستيد حتما برايتان جالب است اگر بدانيد قرار است بزرگترين ماكاروني دنيا در كشور ما طبخ مي شود.
ساعت 5/3 تا 8 بعد از ظهر روز پنج شنبه، آشپزها مشغول طبخ بزرگترين ماكاروني دنيا در كاخ سعدآباد هستند.
ماكاروني 800 كيلوگرمي كه توسط هفت آشپز و هفت كمك آشپز طبخ مي شود، محتوي 550 كيلوگرم ماكاورني و 200 كيلوگرم سس است.
سس اين ماكاروني شامل سويا، قارچ، گوجه فرنگي خرد شده بدون تخم، پياز خرد شده، روغن زيتون، سير خرد شده، رب  گوجه فرنگي، قرص مرغ، شكر و نمك و فلفل است.
اين برنامه توسط يكي از بزرگترين كارخانه هاي توليد ماكاروني با همكاري شركت رسانه گستر و با حضور شركت سهامي شيلات ايران برگزار مي شود.
دست اندركاران جشنواره(سفره سالم غذاي سالم انسان سالم)در تيرماه سال گذشته نيز در جزيره كيش دست به طبخ بزرگترين املت پنج تكه جهان به وزن يكهزار و 200 كيلوگرم زدند.
هدف اين گروه ترويج فرهنگ استفاده از مواد غذايي سالم و ارزانقيمت در قالب غذاهاي سنتي و خوش طعم است.
خوشحال باشيد كه قرار است غذايي كه توسط ايراني ها طبخ شده، جايي در كتاب ركوردها براي خود باز كند، چون نماينده گينس انگلستان هم قرار است در اين برنامه حضور داشته باشد و اين طبخ در كتاب ركوردهاي سال 2006 ثبت مي شود و از اين پس هم شايد روز سوم شهريور به عنوان روز ملي ماكاروني شناخته شود.
ماكاروني 800 كيلوگرمي در ظرف گالوانيزه طبخ و سرو مي شود و همه حاضران در اين برنامه مي توانند از اين ماكاروني بخورند و از طعمش لذت ببرند.
اگر هر يك كيلوگرم ماكاروني را براي پنج نفر كافي بدانيم، پس اين ظرف ماكاروني مي تواند حداقل پاسخگوي 4 هزار نفر باشد.
ماكاروني منبعي مناسب از ويتامين هاي b6 و b2، نياسين و آهن است، همچنين 6 تا 8 درصد اسيد آمينه هاي ضروري را داراست.
سديم و اسيدهاي چرب اشباع شده در ماكاروني سطح بسيار پاييني دارد، اما همين مقدار چربي كم، حاوي 60 درصد اسيد لينولنيك است كه جزو امگا3 است. ماكاروني از ارزانقيمت ترين مواد غذايي قابل دسترس عموم مردم است. ماكاروني طبخ شده در اين روز به طور رايگان در كاخ سعدآباد كاخ ملت سالن سينما بين عموم مردم توزيع مي شود.
كار تهيه سس ماكاروني حدود 3 ساعت طول كشيده و حدود نيم ساعت هم ماكاروني ها آماده طبخ مي شوند. كار طبخ از ساعت 3 بعدازظهر آغاز شده و حدود ساعت 8 شب بين مردم توزيع مي شود.
برگزاركنندگان اين مراسم بليت ها را به طور رايگان توزيع كرده اند،  اما اگر شما بليت نداريد مي توانيد آن را به طور رايگان از قسمت ورودي كاخ تهيه كنيد.
هدف برگزاركنندگان اين جشنواره، تغيير الگوي مصرف و بهينه سازي استفاده از مواد غذايي است.
ماكاروني كه امروز، پنج شنبه طبخ مي شود از آرد سمولينا تهيه شده است. اين آرد منبعي غني از پروتئين است و همچنين باعث افزايش كيفيت ماكاروني مي شود.
دست اندركاران اين جشنواره سعي دارند فرهنگ استفاده از ماكاروني را در بين مردم جا بيندازد. به اعتقاد آنها مصرف سرانه ماكاروني در ايران كه به ازاي هر نفر 5/4 كيلوگرم است در مقايسه با كشورهايي نظير ايتاليا و آلمان كه مصرف سرانه شان 5/37 و 5/17 كيلوگرم است بسيار پايين است. با توجه به اينكه بافت جمعيتي كشور ما جوان است.
ما مي توانيم اين سرانه را بالا ببريم و در عوض از مصرف نان كه سرانه آن در كشور ما حدود 146 كيلوگرم است كم كنيم؛ ناني كه حدود 35 درصد آن به صورت ضايعات درمي آيد و در مصرف، دورريز زيادي دارد.
ماكاروني از آن دسته غذاهايي است كه مي تواند جاي خود را در سبد غذايي خانوار حفظ كند، زيرا ماده اوليه طبخ غذا كه خود ماكاروني است قيمت نسبتا پاييني دارد. شما بعد از تهيه ماده اوليه با توجه به بودجه اي كه داريد، مي توانيد تصميم بگيريد كه چه نوع سسي را در كنار ماكاروني طبخ كرده و همراه با آن ميل كنيد.
خوشبختانه در اين زمينه، تنوع بسيار بالاست و مي توانيد ماكاروني را با انواع و اقسام سس مخصوص ميل كنيد. يك نوع از اين سس، سس سبزيجات است كه بسيار سالم بوده و ارزان تمام مي شود؛ سسي شامل بادمجان، پياز، فلفل قرمز، فلفل سبز، سير، گوجه فرنگي، جعفري، گشنيز و.... شما مي توانيد به دلخواه هر يك از اين مواد را حذف كنيد يا هر نوع سبزي ديگري را به اين مجموعه اضافه كنيد. دست شما كاملا باز است، چون ماكاروني در كنار انواع سبزيجات طعم و مزه خوبي پيدا مي كند. اگر موافق سبزيجات نيستيد، مي توانيد به سراغ طبخ سس هاي گوشتي برويد، البته مي توانيد سويا را هم جايگزين گوشت كنيد.
سس هاي گوشتي در كنار پياز و قارچ طعم خوبي پيدا مي كنند. حالا كه دانستيد، مي توانيد با خريد يك نوع ماكاروني، حداقل 10 تا 15 مدل ماكاروني با انواع سس ها طبخ كنيد، بد نيست براي آنهايي كه حوصله زيادي براي آشپزي ندارند هم بگوييم كه طبخ ماكاروني بسيار ساده است. اسپاگتي را در ظرف آب جوش بريزيد و حدود 10 دقيقه صبر كنيد تا نرم شود، البته داخل آب آن، يك قاشق روغن و كمي نمك هم بريزيد، پس از گذشت اين مدت،  ماكاروني را آبكش كرده و با آب سرد خوب بشوييد،  اين كار مانع از بهم چسبيدن رشته هاي ماكاروني مي شود.
حالا مي توانيد ماكاروني را با سسي كه از قبل تهيه كرديد، مخلوط كنيد. بعد براي حدود نيم ساعت ماكاروني را روي شعله قرار دهيد، حالا ماكاروني آماده خوردن است.
از قديم گفته اند آشپز كه دوتا شد آش يا شور مي شود يا بي نمك، پس خوردن ماكاروني كه هفت آشپز دارد خالي از لطف نيست، عجله كنيد.