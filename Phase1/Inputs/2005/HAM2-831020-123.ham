ليگ برتر فوتبال ايران پرسپوليس پس از 16 هفته صدرنشين مي شود؟
فولاد به دنبال پيشاهنگي خوزستان است
گروه ورزشي: امروز روز صدرنشيني پرسپوليس خواهد بود. به گزارش خبرنگار ما پس از 16 هفته پرسپوليس پرتنش با هزاران مسائل ريز و درشت صدرنشين مي شود؟ رفتن به صدر يعني دور ريختن تمام مشكلات اين 16 هفته و رسيدن به نقطه اي كه دوستي، هماهنگي و تيمداري معني مي دهد. پرسپوليس بايد قدر و ارزش اين بازي را خوب بداند. رفتن به صدر تنها جلوافتادن از ديگر رقيبان نيست، اين موفقيت مي تواند تماشاگران پرسپوليس را افزايش دهد، سكوها را پر كند، به تيم روحيه بدهد، برنامه طراحي شده مديران را موفق جلوه دهد و مهر تأييدي باشد براي سوبل و پروين و كادري كه بالاخره در يك قالب مناسب قرار گرفت. پرسپوليس براي اين مهم تيم بزرگي را در مقابل خود دارد. در پشت تيم فولاد ملادن فرانچيچ قرار دارد كه فوتبال را خوب مي فهمد و به توانمندي نيروهاي خود كاملاً آگاه است او خوب مي داند چه زمان به حمله برود و در كدام موقعيت دفاع خود راپرتعداد كند و ميانه ميدان را چگونه از آن خود كند. اگر فولاد در تهران اين بازي را از پرسپوليس ببرد، اختلاف خود را با ذوب آهن نزديكترين رقيب خود به پنج مي رساند و از پرسپوليس، ابومسلم و استقلال نيز فاصله مي گيرد. اين بازي براي فولاد نيز همان اهميت دارد. صدرنشيني خوزستان در ليگ برتر بازتاب هاي مثبت زيادي دارد كه در آينده مشخص مي شود. اگر ميرزاپور به اين بازي برسد، نيمي از نگراني فولاد حل خواهد شد. بداوي، شفيعي، كاملي مفرد، لفته حميدي، شريفي نسب، ايمان مبعلي، محمد علوي و كج كلاه و مومن زاده در فوتبال امروز حرفه اي ما مهره هاي ارزشمندي به حساب مي آيند، اين جوانان بايد در مقابل يكي از قديمي ترين تيمهاي كشور و در تهران به ميدان بروند. فوتبال بالكان باملادن فرانچيچ كه فاكتورهاي احتياطي خود را دارد و فوتبال پرسپوليس كه حالا قالب آلماني به خود گرفته است. محمدي درون دروازه پرسپوليس به يك مهره مطمئن تبديل شده است. مهدوي، گل محمدي، انصاريان و امامي فر چهار مدافع ثابت خواهند بود و شايد رهبري فرد جانشين گل محمدي شود و او به خط مياني برود. محمدوند، پژمان جمشيدي، كريم  باقري، اسدي و در خط حمله انتظاري وجباري به ميدان مي روند. شايد سوبل، اولادي و سلماني را از ابتدا به ميدان بفرستد. اين بازي براي هر دو رقيب حكم شش امتياز را دارد. شايد صدرنشيني پرسپوليس فصل تازه اي را در فوتبال حرفه اي ما باز كند و يا خوزستان با پيروزي فولاد دوران اوج خود را در بوق كند.
فجر در انتظار رده ششم
امروز فجر سپاسي در ورزشگاه خود ميزبان ملوان است. اين بازي براي غلام پيرواني حكم يك پرش بلند را دارد.پيروزي در مقابل ملوان مي تواند فجر را به مقام ششم برساند يعني نزديك پنج ضلع برتر بازيها. ملوان نيز چنين آرزويي دارد و قادر است در صورت پيروزي بالاتر از استقلال اهواز در رده ششم قرار گيرد. اين بازي در واقع جدال براي كسب رده ششم جدول است.