بيشتر تخلفات در مناطق يك و چهار انجام مي شود
عزم شهرداري براي مقابله با ساخت و ساز غير مجاز در ارتفاعات تهران
گروه شهري: حجم ساخت و سازهاي غيرمجاز در ارتفاع بالاتر از خطوط تراز طي سالهاي گذشته همواره به عنوان معضلي براي شهر تهران مطرح بوده است، بگونه اي كه مسئولان جديد معاونت شهرسازي و معماري شهرداري تهران را بر آن داشته تا عزم خود را براي برخورد جدي با اين تخلفات جزم كنند.
مهندس وحدتي اصل، قائم مقام معاونت شهرسازي و معماري شهرداري تهران ضمن تاييد تخلفات صورت گرفته، برخورد با اين گونه ساخت و سازهاي غيرمجاز را منوط به ابلاغ طرح جامع و تفصيلي شهر تهران دانست و گفت: شهرداري تهران مصمم است كه قوانين شهرسازي را بعد از ابلاغ اين طرح با جديت پيگيري كند.
وي با بيان اينكه اين تخلفات معمولا از سوي برخي ارگان هاي خاص صورت مي گيرد، افزود: در حال حاضر برخورد با ساخت و سازهاي بالاتر از خطوط تراز موردي انجام مي گيرد و ضابطه مندي مشخص ندارد و از همين رو هم شهردار تهران و هم مجموعه مديريت شهري بر قانونمندشدن شهر تاكيد اساسي دارند.
وحدتي اصل با اشاره به اينكه شهر تهران در حال حاضر طرح جامع و تفصيلي ندارد، خاطرنشان كرد: با ابلاغ طرح جامع و تفصيلي تهران، سياست هاي راهبردي اين كلانشهر مشخص شده و ضمانت اجرايي براي پياده كردن آن نيز ايجاد خواهد شد.اين در حالي است كه عقيده كارشناسان شهري، تا زمان ابلاغ طرح جديد جامع و تفصيلي تهران، بايد طبق طرح جامع مصوب سال 70 عمل شود. طرحي كه براساس آن خطوط تراز در نواحي شمالي شهر به خصوص مناطق يك و چهار 1800 متر، اراضي كن و غرب تهران 1400 متر و ساير مناطق 1600 متر تعيين شده است.
صمد ذواشتياق، كارشناس شهرسازي و معماري در اين باره گفت: براساس قانون كليه سازمان هاي خصوصي و دولتي براي ساخت و سازهاي خود مي بايست از شهرهاي مناطق و يا مركز مجوز بگيرند. اين در حالي است كه معمولا هيچكدام از سازمان هاي دولتي اين امر را رعايت نمي كنند و نتيجه اين مي شود كه در مواردي كه هم قانون وجود دارد و هم قدرت لازم براي اجراي آن،عملا شهرداري نمي تواند جلوگيري كند.اين كارشناس شهري در حالي بيشترين تخلفات ساخت و ساز در ارتفاع بالاتر از 1800 متر را به مناطق يك و چهار نسبت مي دهد كه معاونت شهرسازي منطقه يك معتقد است هيچگونه تخلفي در اين منطقه صورت نگرفته و اگر هم مواردي وجود دارد مربوط به اراضي الحاقي از منطقه چهار به منطقه يك است. مهندس سهيلي با اشاره به اينكه سابقه اي از موارد تخلف در منطقه يك وجود ندارد گفت: تخلفاتي كه هم اكنون مورد اشاره قرار مي گيرد مربوط به زماني است كه اين اراضي در محدوده منطقه چهار بوده و اين منطقه ممانعت هاي لازم را نكرده است.
وي با تاكيد بر اينكه هيچگونه ساخت و ساز غيرمجازي در ارتفاع بالاتر از 1800 متر، از سال 80 به بعد در منطقه يك صورت نگرفته است، افزود: برخي از ساخت و سازها در اين منطقه با اخذ مجوز از كميسيون ماده پنج صورت گرفته و حساب اين موارد از بقيه جداست.
اين ادعاي معاونت شهرسازي و معماري منطقه يك مورد تاييد مديركل كميسيون ماده 100 شهرداري تهران نيز قرار مي گيرد. مهندس معتمدي با اشاره به اينكه در سالهاي اخير حجم شكايت هاي ارجاع شده به كميسيون ماده 100 بسيار كمتر از قبل شده است، گفت: عمده تخلفات صورت گرفته در محدوده بالاتر از خطوط تراز مربوط به دهه هاي 60 و 70 است كه در آن زمان برخي نهادها با مصوبه كميسيون ماده پنج اما بدون مجوز ساخت اقدام به ساخت و ساز كرده اند كه شهرك شهيد محلاتي با بيش از يك ميليون و 700 هزار هكتار مساحت، بيشترين حجم تخلفات اين چنيني را به خود اختصاص داده است.
مديركل كميسيون ماده،100 سخت گيري هاي شهرداري را علت كاهش ميزان ساخت و سازهاي غيرمجاز در ارتفاع بالاتر از خطوط تراز مي داند.همان طور كه مديركل روابط عمومي معاونت شهرسازي و معماري شهرداري تهران به صادرنشدن مجوز براي ساخت و ساز در اين محدوده ها تاكيد مي كند.چگيني، با اشاره به اينكه هيچگونه تخلفي در شهرداري تهران در مورد صدور مجوز ساخت در ارتفاع بالاتر از خطوط تراز صورت نگرفته است، تصريح كرد: ساخت وسازي نداشته ايم و اگر هم مواردي ديده شده، طبق قانون بوده و براساس موازين انجام شده است.