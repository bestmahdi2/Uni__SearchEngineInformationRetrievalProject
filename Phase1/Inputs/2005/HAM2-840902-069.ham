وزير كار و امور اجتماعي:
نرخ بيكاري تا 5 سال آينده به 28 درصد مي رسد
مهر: وزير كار و امور اجتماعي گفت: نرخ بيكاري اعلام شده در كشور واقعي نيست.
محمد جهرمي در پاسخ به اين پرسش كه آيا نرخ واقعي بيكاري در كشور 11 درصد است، گفت: نرخ واقعي بيكاري در كشور بيش از اين ارقام است.
وي تصريح كرد: اگر برنامه ريزي و راهكاري براي تامين مشاغل مورد نظر پيش بيني و اجرا نشود و برروي نرخ عرضه كار طي اين مدت سرمايه گذاري نگردد، شايد ظرف 5 سال آينده نرخ بيكاري به 28 درصد هم برسد.
وزير كار و امور اجتماعي، با اشاره به سياست هاي وزارت كار وامور اجتماعي براي جلوگيري از رشد و تعديل نرخ بيكاري ظرف برنامه چهارم توسعه خاطر نشان كرد: براي جلوگيري از رشد نرخ بيكاري ظرف پنج سال آينده بايد بيش از پنج ميليون شغل در كشور ايجاد شود.
واحد اطلاعات اقتصادي اكونوميست در تازه ترين گزارش خود پيش بيني كرده بود، پس از پنج سال كاهش، نرخ بيكاري در ايران تا پايان سال جاري ميلادي به 6/11 درصد خواهد رسيد.