رئيس دفتر تحقيقات كاربردي وزارت بهداشت:
8 درصد بيماران بستري با عوارض دارويي وارد بيمارستان شده اند
ايسنا: رييس دفتر تحقيقات كاربردي وزارت بهداشت با اعلام اينكه 8 درصد بيماران بستري در كشور با عوارض دارويي وارد بيمارستان مي شوند، گفت: سال گذشته 1600 عارضه دارويي در كشور گزارش شد، كه شايعترين آن عوارض جلدي و از دسته داروهاي آنتي بيوتيكي بوده است.
دكتر خيرالله غلامي گفت: در كشورهاي اروپايي 4 تا 35 درصد بيماراني كه وارد بيمارستانها مي شوند به علت عوارض دارويي است، البته اين به معناي عدم مصرف دارو در موارد مورد نياز نيست ولي مي توان با مصرف بهينه و درست دارو تا 75 درصد از عوارض دارويي نابجا كاست و بدين ترتيب كمك مؤثري به اقتصاد سلامت كرد.
وي با اشاره به راه اندازي مركز ثبت عوارض جانبي دارو از سوي وزارت بهداشت از سال 77 اظهار كرد: در اين مركز كليه عوارض دارويي كه از سوي پزشك، پرستار و داروساز گزارش مي شود ثبت مي گردد،  كه طي سال گذشته از سراسر كشور 1600 مورد عارضه از بثورات جلدي تا مرگ به اين مركز گزارش شده كه ما معتقديم ميزان عوارض جانبي دارويي در كشور به مراتب بيشتر از اين ميزان است.
به گفته غلامي، عوارض جلدي شايعترين عارضه دارويي گزارش شده در كشور و بيشترين عوارض ناشي از مصرف بي رويه آنتي بيوتيكهاست؛ اين در حاليست كه داروهاي ضد سرطان پرعارضه ترين دارو ولي به علت مصرف محدود كمتر عوارض دارويي آن گزارش شده است.
رئيس دفتر تحقيقات كاربردي وزارت بهداشت در گفت وگو با ايسنا افزود: علت عدم دسترسي به آمار دقيق عوارض جانبي دارويي در كشور آن است كه بسياري از افراد ديگر در حلقه درمان علي رغم تشخيص عارضه دارويي آن را به اين مركز گزارش نمي كنند در حالي كه براي ايجاد سيستم دارويي ايمن و امنيت دارويي به آن نيازمنديم.
دكتر غلامي مصرف كمتر اقلام دارويي توسط افراد را از راه حلهاي كاهش عوارض جانبي دارويي دانست و خاطرنشان كرد: هنوز در ارتباط با ميزان ثبت خطاهاي دارويي در كشور اقدام جدي صورت نگرفته و آمار و ارقام درستي ارائه نشده است.