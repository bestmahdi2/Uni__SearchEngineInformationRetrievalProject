تازه  هاي دنياي رسانه ها
نگاهي به فلسفه «پرگماتيسم» به مناسبت سالگرد درگذشت صاحب آن
برخي از روزنامه هاي آمريكا، ديروز به مناسبت سالروز فوت «ويليام جيمز» فيلسوف و روانشناس آمريكايي و از اصحاب فرضيه «پرگماتيسم»، مطالبي منتشر و اين فرضيه را تعريف و تفسير كرده بودند كه بر پايه واقعگرايي، اصالت عمل و درك حقيقت از واقعيات مشهود و قابل لمس قرار دارد. پروفسور جيمز 26 اوت 1910 در 68 سالگي در گذشت. اصحاب ديگر اين فلسفه عبارتند از چارلز پيرس(1839 1914)و «جان ديوي». كسي را كه اعمال و افكار او با اين فلسفه(نتيجه گرا بودن)مطابقت داشته باشد «پرگماتيست» خوانند. از ديدگاه فلاسفه اواخر قرن بيستم، «پرگماتيسم» يك روش است.
برخلاف پيروان ساير روش هاي فلسفي، براي پرگماتيست ها «نتايج» مطمح نظر و مطلوب هستند، به عبارت ديگر، پس از عملي شدن فكر و تصميم، روي نتايج به دست آمده حساب مي كنند، لذا برايشان «نتايج» داراي اهميتند. به نظر آنان «نتيجه» اصل است نه به كارگيري روش هاي انعطاف ناپذير معين براي نيل به «نتيجه» موردنظر، و به اين ترتيب مقيد به لايتغير بودن راه حل ها، روش ها و حتي فرمول هاي تجربي(نه رياضي)نيستند.
پرگماتيست ها نظرات و روش هايي را مي پذيرند كه عملي باشد. از نظر آنان يك روش و قانون بايد نخست تجربه شود و اگر نتايج اين تجربه مفيد و قانع كننده بود به صورت نظم و نسق درآيد و بر آن ضابطه اجرايي(دستورالعمل)نوشته شود و به عمل و اجرا گذارده شود. در جهان امروز(قرن 21)، پرگماتيسم به صورت قسمتي از ايدئولوژي برخي از احزاب درآمده است. به باور اين احزاب، با توجه به واقعيت ها بايد عمل كرد كه به اين سبب اين احزاب و افراد را «واقع گرا» هم خطاب مي كنند.
ايران در رسانه هاي دو روز گذشته آمريكا
شبكه هاي تلويزيوني آمريكا در روزهاي چهارشنبه و پنجشنبه و روزنامه هاي اين كشور در بامداد جمعه آخرين تحولات ايران را مورد توجه قرار داده اند. شبكه هاي تلويزيوني به نقل از خبرگزاري هاي داخلي و سايت هاي فارسي(كه مطالبش توسط مترجمان خودشان تهيه مي شود)و روزنامه ها به نقل از خبرگزاري هاي بين المللي آخرين اخبار مربوط به ايران را پخش و منتشر كرده بودند كه به گفته شبكه هاي تلويزيوني داراي نكات تازه و بي سابقه بود. مفسران آمريكايي به مسائل اتمي و سود و زيان ايران از تحولات جاري عراق پرداخته اند و روش و روحيه لاريجاني دبير تازه شوراي عالي امنيت ملي ايران را كه به وين رفته است تحليل كرده اند.
شبكه هاي تلويزيوني آمريكا چهارشنبه شب با تعجب رد يك پنجم وزيران پيشنهادي دكتر احمدي نژاد از سوي مجلس را كه اكثريت آن در دست اصولگرايان است كه بايد همفكر و متحد رئيس جمهور جديد باشند گزارش داده بودند و به نقل از صاحبنظران انگليسي گفته بودند كه رد چهار وزير كه سه تن از آنان از همكاران سابق احمدي نژاد در شهرداري تهران و مؤسسات وابسته اش بودند نشان مي دهد كه رئيس جمهور در انتخاب وزيران به دور از نفوذ ديگران، عمل كرده است. رئيس جمهور در ايران با رأي مستقيم ملت انتخاب مي شود و معاونانش را شخصاً منصوب مي كند و نياز به تأييد انتصاب آنان از سوي پارلمان ندارد و همچنين مي تواند سه ماه به سه ماه تا هر وقت كه بخواهد به وزارتخانه ها مسئول موقّت بفرستد. به گزارش اين شبكه ها در 16 سال گذشته، رأي نياوردن يك وزير پيشنهادي در مجلس ايران سابقه نداشت. انتقاد تند و صريح از روش دستگاه امنيتي ايران(وزارت اطلاعات)در دوره اسبق(نه دوره گذشته)در پارلمان، هنگام بحث درباره وزيران پيشنهادي هم عملي بي سابقه بود كه نشان مي دهد در دوران حكومت احمدي نژاد احتمال انتقام گرفتن و پرونده سازي در كار نخواهد بود.
همين شبكه ها پنجشنبه شب به نقل از يك خبرگزاري داخلي ايران گزارش كردند كه احمدي نژاد براي رفتن به شهر مشهد و حضور در نخستين جلسه كابينه اش، از يك پرواز عادي و هواپيماي معمولي كه تأخير هم داشت استفاده كرد و با مسافران ديگر وارد هواپيما شد و در طول سفر مسافران به او يادداشت و نامه دادند. به نظر مي رسد اين نخستين بار است كه يك رئيس دولت براي مسافرت رسمي(دولتي)از هواپيماي اختصاصي استفاده نكرده است. وي در مشهد در كنار مرقد امام هشتم شيعيان بار ديگر گفت: خادم ملت ايران بودن، افتخاري است بزرگ، مردمي كه هوشيار، پاكدامن و با انصاف هستند. احمدي نژاد تأكيد كرده است كه از اين پس در همه سازمان هاي دولتي ايران يكي از معاونان سازمان مكلّف به دريافت نامه ها، انتقادها و پيشنهادهاي مردم، ملاقات با آنان و رسيدگي و دادن پاسخ كافي و قانع كننده خواهد بود و وزيران بايد به تقاضاي ملاقات اتباع توجه خاص كنند و شوراي وزيران به نوبت در شهرهاي ديگر برگزار خواهد شد كه مقدمه انتقال برخي از ادارات از تهران تلقي شده است. هنوز شهردار تهران(جانشين احمدي نژاد)انتخاب نشده است. اين بار براي شهردار شدن در ايران، براي نخستين بار در تاريخ اين كشور درخواست داوطلبان اين مقام توسط شوراي شهر دريافت شد كه تحت بررسي است.
اين شبكه ها در اخبار بامداد جمعه خود گزارش يك سايت فارسي را منعكس كرده بودند كه فاش مي ساخت به رغم رد هرگونه تبعيض در قانون اساسي ايران، هيأت نظارت بر مطبوعات در جلسات آخر خود به گروهي از متنفذان و از جمله برخي مقامات وزارت ارشاد امتياز نشريه داده است، حال آن كه هزاران تن ديگر سال هاست در صف نوبت هستند.