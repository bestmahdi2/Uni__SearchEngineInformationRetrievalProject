سختي هاي مبارزه با سيگار در بلغارستان
حق ماست، به شما چه!
سيد حسين غضنفري - سيگار شما را مي كشد. همانطور كه بسياري از كشورهاي غربي در تلاشند تا با قانون ممنوعيت كشيدن سيگار در اماكن عمومي، با اين پديده برخورد كنند، بلغارستان هم كه سالها بزرگترين صادر كننده تنباكو بوده است، در نظر دارد تا تدابيري در اين باره بينديشد. هم اكنون كشيدن سيگاردر بيمارستان ها، مدارس، موزه ها و سالن هاي تئاتر ممنوع است. رانندگان تاكسي و اتوبوس نيز حق كشيدن سيگار در حين رانندگي را ندارند. ادارات نيز موظف هستند تا سالن هايي مخصوص براي سيگاري ها احداث كنند تا ديگر اسباب ناراحتي و مزاحمت براي غير سيگاري ها نباشند. اما در كشوري كه نيمي از جمعيت آن را افراد سيگاري تشكيل مي دهند و پزشكان، معلمان و فروشندگان به دميدن دود سيگار در فضاي كار عادت كرده اند، اجراي اين قانون جديد كه از اول ژانويه لازم الاجرا شده با مشكلات اساسي رو به رو شده است و اين قانون از سوي قشرهاي مختلف مردم مورد حمله قرار گرفته است. از جمله كافه داران از كم شدن درآمدشان نگرانند يا پزشكاني كه از حقوق سيگاري ها دفاع مي كنند!
طبق نظر سازمان بهداشت جهاني who قبل از سقوط كمونيسم در بلوك شرق در 16 سال پيش، بلغارستان بزرگترين صادر كننده سيگار در جهان بوده است. در سال 2003 يك پاكت سيگار كمتر از يك يورو 1 دلار و 31 سنت قيمت داشت و bulgartabac، شركت دولتي تنباكو در بلغارستان، روزانه 25 ميليون عدد سيگار - نصف يك پاكت براي هر بلغاري - به جمعيت 8 ميليوني بلغارستان مي فروخت. هر چند كه آمار دقيقي از سيگاري ها در دسترس نيست، اما پيش بيني مي شود 40 تا 55 درصد جمعيت بزرگسال بلغارستان سيگاري هستند.
اين درصد هنوز هم در حال رشد است و شركت هاي سازنده سيگار كه در اروپاي غربي با مشكل فروش سيگار مواجه شده اند،  رو به سوي بلوك شرق آورده اند. استقبال زنان بلغار نيز از سيگار رو به افزايش است.
مقامات بلغارستان سياست هاي ايرلند و نروژ را در جهت جلوگيري از مصرف سيگار در اماكن عمومي مد نظر قرار داده اند. صنف رستوران داران بلغارستان كه از مخالفان سرسخت قوانين جديد بلغارستان است، پيش بيني كرده كه درآمد رستوران ها پس از اجراي اين قانون 30 درصد كاهش خواهد داشت و آنها بايد اكنون شاهد خالي بودن نيمي از صندلي هاي رستورانشان باشند. در عين حال خيلي از مقامات دولتي هنوز هم مخفيانه در اتاق هايشان سيگار مي كشند. رسانه ها نيز به خاطر بي توجهي نمايندگان سيگاري پارلمان به اين قانون آنان را مورد اهانت قرار داده اند. شايد عجيب ترين واكنش نسبت به قانون ممنوعيت استعمال دخانيات از سوي والنتيا تكوا مسوول بخش سرطان بيمارستان كوئين جواناي صوفيه باشد. او در روزنامه دنوئيك نوشت:  قانون ممنوعيت استعمال سيگار، حقوق ميليون ها شهروند بلغارستان را زير پا مي گذارد. البته اين خانم حتما يادش رفته است كه غيرسيگاري ها هم حق و حقوقي دارند!