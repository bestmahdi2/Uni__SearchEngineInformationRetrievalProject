بررسي روند حركت سرمايه ها در سهام خودرو
ارزش سهام خودروسازان سنگين افزايش يافت
گروه بورس: تازه ترين مقايسه هاي آماري از روند حركت سرمايه ها در سهام خودروسازان بورس نشان مي دهد: در طول سه سال گذشته ارزش بازار سهام دو غول خودروسازي ايران يعني سايپا و ايران خودرو به تدريج كاهش يافته و در عوض بر ارزش سهام سازندگان خودروهاي سنگين افزوده شده است.
در اين مدت ارزش بازار سهام سايپا حدود پنج هزار ميليارد ريال كاهش يافته و از حدود 22 هزار ميليارد ريال به رقم 17 هزار ميليارد ريال نزديك شده است. سهامداران ايران خودرو هم طي سه سال اخير شاهد كاهش 8 هزار ميليارد ريالي ارزش بازار سهام اين شركت بوده اند. در حالي كه كل سهام ايران خودرو آبان ماه 82 معادل 21 هزار و 600 ميليارد ريال مي ارزيد در حال حاضر ارزش جاري بازار سهام اين شركت در بورس تهران به 13 هزار و 800 ميليارد ريال رسيده است. به اين ترتيب در مجموع ارزش سهام دو شركت بزرگ خودروسازي در ايران از سال 82 به اين سو معادل 13 هزار ميليارد ريال افت را تجربه كرده است.
اما از سوي ديگر بررسي آمار مقايسه اي مربوط به ارزش بازار سهام شركت هاي توليدكننده خودروهاي سنگين از روندي معكوس حكايت دارد. به طوري كه در طول سه سال گذشته ارزش سهام ايران خودرو ديزل از 2 هزار و 800 ميليارد ريال در سال 82 به 3 هزار و 700 ميليارد ريال در سال 83 و 3 هزار و 300 ميليارد ريال در سال جاري رسيده.ارزش سهام سايپا ديزل نيز در اين مدت به طور مداوم صعودي بوده و از دو هزار و 700 ميليارد ريال به 3 هزار و 300 ميليارد ريال افزايش يافته است.
اين گزارش حاكي است: بيشترين درصد افت ارزش بازار در اين مدت به سهام پارس خودرو اختصاص داشته است، ارزش كل سهام اين شركت در طول سه سال اخير به حدود يك سوم كاهش يافته و از 3 هزار و 600 ميليارد ريال در آبان 82 به يكهزار و 300 ميليارد ريال در آبان 84 تنزل كرده است.
در حال حاضر سايپا بزرگترين خودروساز ايران از نظر ارزش بازار سهام به حساب مي آيد. سايپا از دو سال پيش گوي سبقت را از رقيب ديرينه  اش ايران خودرو ربود و از تابستان 82 عنوان بزرگترين خودروساز ايران را پس از 35 سال از ايران خودرو به خود منتقل كرد.
در حال حاضر سازمان گسترش و نوسازي صنايع ايران بيش از 40 درصد سهام سايپا و ايران خودرو را در اختيار دارد ضمن اين كه سايپا سهامدار اصلي شركت هاي پارس خودرو، زامياد و سايپا ديزل است، ايران خودرو هم مالكيت بخش اعظم سهام ايران خودرو ديزل را در اختيار دارد. طبق اين گزارش سرمايه گذاري رنا هم در حدود 10 درصد از كل سهام هر يك از شركت هاي سايپا و ايران خودرو را به خود اختصاص داده است.