پيست
شوماخر بار ديگر پيشتاز شد
مايكل شوماخر بعد از تصميم به بازگشت زودهنگام به مسابقه فرمول يك، سريع ترين نتيجه را به دست آورد.
اين راننده آلماني كه تاكنون هفت بار قهرمان جهان شده است، پنج شنبه گذشته در ميدان مسابقه جرز در اسپانيا پشت فرمان فراري نشست و براي اولين بار از سال 1998 تا به حال، در فاصله ميان پايان فصل مسابقات در ماه اكتبر و سال نو در مسابقه شركت كرد. او پس از پشت سر گذاشتن فصلي ناموفق در سال 2005 توانست با يك فراري 10 سيلندر 2005 از هم گروه برزيلي خود - فليپ ماسا - پيشي بگيرد.تيم دونفره فرانك مونتني و هيكي كوالانين از رنو به ترتيب سوم و چهارم شدند. آنتوني داويدسون بريتانيايي از هوندا كه اكنون ميان ماندن در هوندا و نشستن پشت فرمان اتومبيل تيم سوپرآگوري مردد است رتبه پنجم را كسب كرد و هم گروه او در تيم هوندا آدام كارول هشتم شد.
شوماخر در فصل مسابقات سال 2005 فقط يك بار توانست در گراندپري ايندياناپوليس كه فقط شش اتومبيل در آن شركت داشتند، برنده شود و بعد از پنج سال تاج خود را به راننده اسپانيايي رنو فرناندو آلونزو واگذار كرد.
قرار است قوانين مربوط به موتور اتومبيل هاي فرمول يك سال آينده تغيير يابد و موتور اتومبيل هاي مسابقه از 10 سيلندر خورجيني 3 ليتري به 8 سيلندر خورجيني 4/2 ليتري تبديل شود.



آلونزو، 2007 در مك لارن
قهرمان فرمول يك جهان در سال 2005 كه از تيم رنو در اين مسابقات شركت مي كرد، سال 2007 به مك لارن خواهد پيوست. اين راننده اسپانيايي براي فصل بعدي مسابقات نيز با رنو قرارداد بسته است.
آلونزو كه با قهرماني در سن 24 سالگي لقب جوان ترين قهرمان جهان را به خود اختصاص داده است، ماه سپتامبر(شهريور مهر)در برزيل به حكمراني پنج ساله مايكل شوماخر بر جدول مسابقات پايان داد. او مي گويد: مسلما از ترك كردن رنو متاسف هستم، اما گاهي اوقات امكاناتي پيش روي شخص قرار مي گيرد كه از دست دادن آن حيف است. خوشحالم كه اين مسئله را الان اعلام مي كنم؛ اين كار باعث مي شود كه من و تيم فعلي من تمركز خود را صددرصد بر دفاع از مقام قهرماني جهان در سال آينده معطوف كنيم.
آلونزو در تيم مك لارن جايگزين يكي از دو راننده فعلي كيمي رايكونن و خوان پابلو مونتويا خواهد شد.