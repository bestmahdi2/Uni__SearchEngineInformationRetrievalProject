يادداشت
پشيماني قبل از ارتكاب جرم خوب است
شما هم حتما ضرب المثل توبه گرگه مرگه را شنيده ايد.
اين جمله فقط يك جمله نيست و محتوا و ماهيتي را منعكس مي كند كه گاه به اندازه يك دنيا عمق دارد.
نمونه تصويري كه براي اين جمله مي توان جست فيلمي است درباره يك قاچاقچي هروئين  در آمريكا.
نقش اين قاچاقچي حرفه اي را هم بازيگري معروف بازي كرده كه مثل ديگر نقش هايش به خوبي از پس آن بر آمده است. آل پاچينو در فيلم راه گاليتو نقش فردي را بازي مي كند كه پس از شرارت هاي بسيار و در حالي كه به عنوان يك گانگستر تمام عيار شناخته مي شده به دام پليس مي افتد و در حالي كه به تحمل 30سال حبس محكوم شده بود، پس از گذشت5سال تقاضاي تجديدنظر از دادگاه را مطرح مي كند.
او يعني گاليتو تصميم گرفته بود كه ديگر گانگستر بازي و شرارت را كنار بگذارد و با كسب درآمد مشخص، راهي دياري ديگر و زندگي جديدي بشود.
او در دادگاه در حالي كه قاضي حوصله شنيدن حرف هايش را نداشت، تاكيد كرد كه تصميم گرفته فرد جديدي باشد و گفت كه شايد بايد 30سال مي گذشت تا اين تغيير روي مي داد، ولي همين 5سال كافي بوده و وي نمي خواهد باقي عمر خود را به اين بيهودگي بگذراند.
دادگاه نيز با درخواست او موافقت كرد و گاليتو آزاد شد. او برخلاف تصورهمراهانش يا همكارانش به سراغ قاچاق هروئين نرفت.
سعي كرد پول درآورد، سعي كرد دوباره دل دختري كه به او علاقه مند بوده را به دست  آورد و بعد به ازدواج و زندگي آرام و به دور از نقض قانون پا بگذارد.
گاليتو در يكي از سكانس هاي فيلم درباره تصميم خودگفت: روزي وكيلي به من گفت كه نمي تواني تخت گاز يك دم براني و بالاخره ياتاقان مي زني! نفس كم مي آوري و بعد...
او در تشريح اين حرف ها به نامزدش افزود: بله، مي دانم گذشته ام يك جايي به سراغ من مي آيد و تلافي مي كند.
فيلم راه گاليتو در عين حال كه يك فيلم حادثه اي نيست، اما پر از حادثه  است و نقش اصلي آن گرچه در تمام طول مدت آزادي اش دست به هيچ خلافي نزده و سعي در به راه افتادن در مسير جديد دارد، اما گويا حكايت همان تعبيرش يعني بازگشت گذشته اش است. پايان فيلم راه گاليتو در حالي كه او در آستانه پدر شدن است، حكايت آن ضرب المثل خودمان است كه مي گفت: دنيا دار مكافات است و چه زود، گذر پوست به دباغ خانه مي افتد.
شايد راه گاليتو پيامش اين باشد كه پشيماني بيش از واقعه موثر است. به عبارت ديگر، اي كاش نقض كنندگان قانون پيش از آنكه قانوني عرفي يا نوشته شده را نقض كنند، از عمل خود پشيمان مي شدند. پيوند ميان شخصيت هاي سينمايي و مخاطبان انكارناپذير است. حرف هايي كه از سوي بازيگران نقش هاي گوناگون سينمايي زده مي شود، براي مردم معمولي به اندرزهايي مي ماند كه مي تواند اثري عميق تر از ديگر پندها بر جاي بگذارد. پيام يك فيلم هرچه باشد مخاطبش را براي مدتي نسبتا طولاني تحت تاثير قرار مي دهد.