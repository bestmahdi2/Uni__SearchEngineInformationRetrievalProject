وزير علوم، تحقيقات و فناوري خبر داد:
تسهيلات وزارت علوم براي انتقال دانشجويان ايراني خارج از كشور به دانشگاه هاي داخلي
گروه علمي و فرهنگي: وزير علوم، تحقيقات و فناوري جمهوري اسلامي ايران گفت: به دانشجويان ايراني شاغل به تحصيل در خارج كشور كه خواهان انتقال به ايران باشند، كمك مي شود.
به گزارش ايسنا به نقل از سايت سخنگوي دولت، دكتر جعفر توفيقي در جمع دانشجويان ايراني شاغل به تحصيل در دانشگاه هاي سوريه، براي رفع مشكلات دانشجويان ازجمله ارزشيابي مدارك تحصيلي آنان در ايران و شرايط سخت انتقال، وعده مساعدت داد.
وي سپس به تشريح وضعيت آموزش عالي در ايران پرداخت و گفت: از پيروزي انقلاب اسلامي تاكنون گام هاي بزرگي در عرصه آموزش و تحقيقات برداشته ايم كه روز به روز اثرگذاري آن در جهان بيشتر مشاهده مي شود.
وزير علوم افزود: هم اكنون دو ميليون و 300 هزار دانشجو در يك هزار و 350 مركز آموزش عالي در ايران مشغول به تحصيل هستند و بنا داريم در پايان برنامه چهارم توسعه، زمينه را براي ادامه تحصيل همه متقاضيان ورود به دانشگاه فراهم كنيم.
براساس توافقنامه فرهنگي ميان ايران و سوريه، دو كشور سالانه 35 دانشجو در مقطع كارشناسي و كارشناسي ارشد به صورت بورسيه مبادله مي كنند.
هم اكنون حدود 150 دانشجوي ايراني در رشته هاي مختلف در دانشگاه هاي سوريه مشغول به تحصيل هستند كه بخشي از آنان را ايرانيان مقيم سوريه تشكيل مي دهند.