امروز
مشاوره براي دانش آموزان
معاون وزير آموزش و پرورش در گفت  و گو با فارس گفت: از امسال طرح مشاوره و مددكاري اجتماعي براي دانش آموزان دوره ابتدايي به صورت آزمايشي اجرا مي شود.
مختار موسوي افزود: طرح مشاوره و مددكاري اجتماعي به نوعي احياي نقش مشاوره دانش آموزان در دوره ابتدايي است و اقدامات پيشگيرانه اي است براي معضلاتي كه دانش آموزان در آينده گرفتار آن مي شوند.
وي در گفت و گو با فارس اضافه كرد: بايد بتوانيم دانش آموزان را در مقابل معضلات و مشكلات توانمند سازيم. موسوي ادامه داد: در اين طرح توانمندسازي دختران هدف خاص ماست كه اميدواريم در اين طرح به آنها برسيم. در حال حاضر در حال طراحي طرح مشاوره و مددكاري اجتماعي براي دانش آموزان دوره ابتدايي هستيم و اين طرح از سال تحصيلي جديد به طور آزمايشي اجرا مي شود.
رعايت ساعت كار اصناف براي كاهش مصرف انرژي
مكانيزم تعيين ساعت كار اصناف و واحدهاي خدماتي اجتماعي اعلام شد.
به گزارش قلم سبز ايران، به موجب آيين نامه مصوب هيات وزيران، تمامي واحدهاي صنفي و خدماتي موظف شده اند ضمن كاهش مصرف برق، ساعات كار را كه از طرف مراجع ذي ربط به آنها ابلاغ مي شود، رعايت كنند.
مقرر است ساعات كار اصناف و واحدهاي خدماتي و اجتماعي موجود در هر استان، در فصول مختلف سال و توسط كار گروهي متشكل از نمايندگان شركتها يا ادارات تابعه وزارت بازرگاني، نيرو و كشور تعيين شود.
اين كارگروه، در تهران به رياست وزير بازرگاني تشكيل جلسه خواهد داد. اين طرح در سال جاري در شهرهاي بزرگ شامل تهران، اصفهان، شيراز، مشهد، تبريز، كرج، اهواز و از سال دوم در تمام شهرهاي كشور اجرا خواهد شد.
ساعات پايان كار اصناف از طريق مجامع و اتحاديه هاي صنفي به واحدها ابلاغ مي شود و در مناطقي كه فاقد اتحاديه هاي صنفي هستند، از طريق بخشداري ها و شهرداري ها ابلاغ خواهد شد.
وزارت نيرو مكلف شده است براي تمام اصناف و واحدهاي خدماتي و اجتماعي مشمول اين آيين نامه كه مصارف برق آنها بيش از 600 كيلووات ساعت در ماه است كنتور دوتعرفه نصب كند و بعد از ساعت كار تعيين شده تا پايان حداكثر بار مصرفي نرخ را با 50 درصد افزايش محاسبه و اعمال كند.
پيش بيني شده است نانوايي ها و فروشگاه هاي نان فانتزي، رستوران ها، قهوه خانه ها و اغذيه فروشي ها، هتل ها، جايگاه هاي فرآورده هاي نفتي، داروخانه ها و مراكز مذهبي، قنادي ها و پنچرگيري ها و... از شمول اين قانون مستثني شوند.
80 درصد مبتلايان به ايدز در اروپا و آسيا جوانان هستند
بانك جهاني اعلام كرد كه بيماري ايدز در كشورهاي آسياي مركزي و اروپاي شرقي بيداد مي كند.
به گزارش ايسنا، بر اساس گزارشات اين مركز جهاني، اصلي ترين عامل انتقال ويروس hiv در ميان جوانان اين مناطق، تزريق مواد مخدر با استفاده از سرنگ هاي استفاده شده توسط ديگر معتادان بوده است.
گفته مي شود طي چندين سال اخير، استفاده از مواد مخدر در ميان دانش آموزان اين مناطق نيز افزايش پيدا كرده است كه به موجب آن احتمال ابتلاي آنها به بيماري ايدز نيز افزايش يافته است.
از سوي ديگر رفتارهاي پرخطر جوانان در مصرف مواد مخدر و يا روابط جنسي آلوده موجب نگراني مسئولان اقتصادي و اجتماعي كشورهاي اروپاي شرقي و آسياي مركزي و تلاش آنها براي يافتن راه حلي براي كنترل اين بيماري همچون كشورهاي ديگر شده است.
همچنين طبق تحقيقات انجام شده از سوي سازمان ملل متحد، سهم مبتلايان به اين بيماري هولناك به كل جمعيت كشورهاي اروپاي شرقي و آسياي مركزي چندان زياد نيست، اما نرخ رشد مبتلايان، همه را نگران كرده است؛ به نحوي كه آمار نشان مي دهد طي 10 سال اخير شمار مبتلايان به بيماري ايدز در اين منطقه 9 برابر شده است.