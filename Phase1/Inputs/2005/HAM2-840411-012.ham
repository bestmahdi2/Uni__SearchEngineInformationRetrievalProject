راپورت خبرنگار
شايد جايي ديگر
هميشه وقتي مشكل بزرگي پيش مي آيد، راه هاي مختلفي كه مي تواند به باز شدن گره كار كمك كند، مورد بررسي و مطالعه قرار مي گيرد. يكي از اين مشكلات بزرگ، مسئله ترافيك تهران است كه عوارض و محدوديت هاي آن كاملا نمايان است. شاهد هستيم كه هر روزه پيشنهادات مختلفي در جهت كاهش مشكلات ناشي از ترافيك مطرح مي شود كه تعدادي از اين پيشنهادات مورد آزمايش نيز قرار مي گيرند. در اين بين به نظر مي رسد گاهي اوقات به رغم صرف وقت و هزينه قابل توجه، نتيجه اين اقدامات به دقت مورد بررسي قرار نمي گيرد. مسلما اين بررسي ها مي توانند در اصلاح ضعف هاي اينگونه اقدامات يا مدنظر قرار دادن بسياري از نكات در پروژه هاي مشابه موثر باشند.
حدود دو، سه سال پيش طرح اختصاص بخشي از خيابان ها به مسير مخصوص عبور دوچرخه پس از پيشنهاد و كارشناسي هاي اوليه در منطقه 6 تهران اجرا شد. خيابان كريم خان زند، بلوار كشاورز و بخش هايي از اميرآباد اين مسير را شامل مي شدند. بررسي اينكه چرا طرح مسير مخصوص تردد دوچرخه در اين نقاط سرانجام خوشي نداشت را مي توان به عهده كارشناسان گذاشت، ولي دلايلي كه بيش از هر چيز ملموس و چشمگير به نظر مي رسيد، يكي تلاقي اين مسير با خيابان هاي پرتردد ديگر و از سوي ديگر عبور آن از بخشي از محل هاي عبورعابر پياده بود. اگرچه ممكن است كارشناسان مربوطه پس از بررسي هاي لازم به اين نتيجه رسيده باشند كه مشكلاتي كه در برابر اجراي اين طرح خودنمايي مي كنند آنقدر زياد هستند كه انجام طرح را غيرعملي نشان مي دهند، ولي عملي نشدن اين طرح در بخشي از تهران را نمي توان دليل غيرممكن بودن اجراي آن در نقاط ديگر دانست. پس مي توان اميدوار بود كه با انجام كارشناسي هاي دقيق در ديگر مناطق تهران، امكان اجراي اين طرح بررسي شود و در مراحل بعدي به شكل هاي ديگري مثل ايجاد مسير مخصوص عبور موتورسيكلت نيز منجر شود؛ راهكاري كه در كشورهاي ديگري مثل مالزي نيز باعث تسهيل حمل و نقل شهري شده و روزبه روز نيز در حال گسترش است.
دوچرخه سواري به عنوان رشته اي كه هم از جهت ورزيدگي افراد باعث افزايش ميزان سلامت جامعه مي  شود و هم با كاهش آلودگي هوا، روزهاي بهتري را براي ايرانيان رقم مي زند و هم هزينه هاي زيادي ندارد، ورزش قابل توجهي است. آيا تهران بار ديگر صاحب مسيرهاي نه چندان عريض مخصوص عبور دوچرخه خواهد شد؟