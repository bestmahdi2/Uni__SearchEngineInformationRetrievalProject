ايران ارقام مقام نخست جدول تقاضا را از آن خود كرد
گروه بورس: از نخستين ساعات كاري روز گذشته، بيشترين مراجعان كارگزاري هاي بورس تهران براي خريد سهام ايران ارقام و بانك پارسيان دستور خريد صادر كردند.
به گزارش خبرنگار ما، در اين روز يك هزار و 38 نفر فرم هاي دستور خريد را براي 10 ميليون و 170 هزار سهم ايران ارقام به ارزش 7/25 ميليارد ريال پر كردند.
همچنين ديروز 746 نفر متقاضي خريد 7 ميليون و 143 هزار و 384 سهم بانك پارسيان به ارزش 4/18 ميليارد ريال بودند.
بنا بر اين گزارش، افزايش حجم تقاضا براي خريد سهام فروموليبدن كرمان روز گذشته باعث شد اين شركت در جدول تقاضا حاضر شود. در اين روز 132 نفر براي خريد يك ميليون و 135 هزار و 842 برگه سهم اين شركت در مجموع به ارزش 6/3 ميليارد ريال دستور خريد صادر كردند.
بر اساس اين گزارش، همزمان با رشد 5 درصدي قيمت هر سهم توليد سموم علف كش 63 نفر ديروز برگه هاي دستور خريد خود را كه مربوط به 472 هزار و 47 سهم اين شركت بود روي ميز كارگزاري ها قرار دادند. ارزش سهام يادشده روز گذشته در مجموع 7 ميليارد ريال برآورد شد. كارگزاران بازارگردان هم در معاملات ديروز براي روان شدن بازار سهام شركت هاي سرمايه گذاري غدير، سرمايه گذاري بانك ملي، صدرا و سرمايه گذاري مسكن را بازارگرداني كردند.
اين گزارش حاكي است: در كفه عرضه ديروز 503 برگه دستور فروش تحويل كارگزاري ها شد كه اين فرم ها براي فروش 4 ميليون و 979 هزار و 84 سهم سرمايه گذاري غدير به ارزش 21 ميليارد ريال صادر شده بود.
طي معاملات ديروز بورس تهران بيشترين دستور فروش براي شركت هاي سيمان شمال، سيمان كرمان، نيرو ترانس، حمل و نقل توكا، سيمان تهران، سيمان شرق و سيمان كارون صادر شد.