40 درصد آثار سينمايي پرفروش، اقتباسي هستند
گروه ادب و هنر: برنامه هم انديشي سينما و ادبيات از ديروز در محل دانشكده صدا و سيما به مدت 2 روز با حضور ناصر تقوايي، بهمن فرمان آرا، هوشنگ مرادي كرماني، محمود اربابي، محمدمهدي حيدريان و اعضاي برگزاركننده هم انديشي برگزار شد.
به گزارش خبرنگار ما در اين سمينار، ناصر تقوايي، كارگردان صاحب سبك سينماي ايران با برگزاري كارگاه آموزشي، تبديل فرهنگ در فرايند اقتباس مراسم آغازين هم انديشي سينما و ادبيات را كليد زد.
سپس محمود اربابي، دبير علمي همايش با اشاره به ارتباط سينما و ادبيات گفت: در سال هاي اخير حدود 30 الي 40 درصد از آثار سينمايي، برگرفته از ادبيات بوده است، بنابر آمارهاي موجود هنوز هم روايت و داستان در آثار سينمايي، انتخاب اول تماشاگران سينما است. يافته هاي پژوهشي نيز نشان مي دهد كه قريب 45 درصد از كل فيلم هاي تلويزيوني اقتباسي هستند، همچنين ارزيابي 200 فيلم پرفروش سينمايي در جهان نشانگر اين است كه 40 درصد از آنها اقتباسي هستند. در ادامه نيز محمد مهدي حيدريان معاون هنري فرهنگستان هنر با اشاره به مفهوم اقتباس سينمايي گفت: اقتباس سينمايي از يك متن ادبي چيست؟ آيا ميزان وفاداري در يك اقتباس چگونه بايد باشد؟ به هر حال هر نوع اقتباسي از اين فرمول پيروي مي كند. در هر دو حوزه سينما يا ادبيات، بيان روايتگري از عوامل مشابهي استفاده مي كند، يكي تصوير را توصيف مي كند، ديگري تصاوير در ذهن را در عالم خارج و در نظر بيننده و مخاطب به تصوير مي كشد.