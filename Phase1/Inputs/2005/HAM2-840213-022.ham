زاويه ديد
محله گمشده در اتوبان
زندگي شهرنشيني، شرايطي را به ما تحميل كرده است كه شايد چندان خوشايند نباشد، اما گير افتادن در روزمرگي و دلمشغولي هاي گذرا اين ناخوشايندي را از يادمان برده است و به همين خاطر هويتي را كه سالها به قوت آن سربلند مي ايستاديم، فراموش كرده ايم. تهران اصيل تر از بسياري از پايتخت هايي است كه امروزه به واسطه برنامه ريزهاي مناسب و مديريت واحد، هويت چند ساله خود را به رخمان مي كشد، بي توجه به اينكه پشتوانه تهران سالهايي است كه مي توان آن را لا به لاي كوچه هاي باريك و كاشي هاي فيروزه اي و مساجد و مدارس و صداي عبور درشكه و ماشين دودي پيدا كرد؛ هويتي كه حالا زير آسمان سياه از دود و برج ها و ساختمان هاي بلند و اعصاب هاي خرد شده از ترافيك گم شده است.
شايد بتوان به جرات گفت محوري ترين علت فراموش شدن هويت محله اي، سرعت جا به جايي جمعيت به طرف تهران باشد؛ جمعيتي كه بي توجه به ظرفيت پايتختي كه براي جمعيت 200 سال پيش برنامه ريزي شده بود، فضاهاي خالي و بناهاي تاريخي و خانه هاي سنتي را خراب كرد و جاي آن را با آپارتمان هايي كه به ريخت و قيافه تهران نمي آمد، پر كرد.
هر چند مديران شهري پايتخت معتقدند اين جابه جايي جمعيت، قابل كنترل است و حتي امكان معكوس شدن آن نيز وجود دارد اما همين سرعت بي حد و حصر قدرت، هر نوع برنامه ريزي را از مديران ارشد شهري گرفته و هويت چندين ساله را دچار چنان آسيبي كرده كه در بسياري از موارد جبران ناپذير است.
از سويي طي دو دهه اخير عده اي به بهانه شهرسازي و اقتصادگرايي و عقلانيت اقتصادي به جان فرهنگ و هويت محله اي تهران افتاده اند كه اين موضوع، محله و كاركردهاي آن را از بين برده است. محله هاي شهر تهران به لحاظ فضايي و كالبدي آنچنان مورد تعرض قرار گرفته اند كه مفهوم محله از ريشه ساقط و زندگي روزمره دستخوش تغييرات ناخوشايندي شده است.
گريز از رابطه مركز – پيراموني در تهران يكي ديگر از راه حل هاي مناسب براي نجات تهران از غرق شدن در بي هويتي است كه دامنگير آن شده است. شايد از اين طريق بتوان مفهوم هويت محله در پايتخت را زنده نگه داشت. تاسيس بناهاي عظيم تحت عنوان ساختمان هاي اداري، خوابگاه دانشجويي و عناوين ديگر منافي عرصه خصوصي و آرامش زندگي روزمره است و از آنجايي كه افراد حاضر در اين اماكن، تعلق خاطري به محله ندارند، احساس امنيت را از شهروندان محله گرفته و هويتي را كه با تمركز ساكنان قديمي محله به دست مي آيد، خدشه دار مي كنند.
محله تنها بافت فيزيكي نيست و احياي محله و كاركردهاي آن نيز صرفا با بازسازي فيزيكي عملي نمي شود بلكه بايد در اهالي محله تعلق عاطفي و انسجام اجتماعي ايجاد كرد. در حقيقت تمامي عناصر فرهنگي، اجتماعي و فيزيكي در تعامل با هم يك پازل را تشكيل مي دهند كه محله به معناي واقعي و تاريخي شكل بگيرد.
در محله به صورت حقيقي و غير صوري يا همان محلات قديمي،  تعامل چهره به چهره و صميمي آدم ها نقش اساسي داشته است. در اين محله ها همه از حال هم با خبر بودند و انبوه  انسان ها تنها نبودند. محله براي ساكنان آن حكم يك خانه را داشت و حتي در چنين فضايي آسيب هاي اجتماعي به صفر نزديك بود.
بسط و گسترش فرهنگ محله اي از طريق احياي هويت محله اي، راه نجات شهري است كه نيمي از تاريخ كشور بر شانه هاي آن است.
قوت بخشيدن به باورهايي كه اين روزها در ميان صف هاي عريض و طويل، ماشين و اتوبوس و ترافيك، آلودگي و دردسرهاي زندگي شهرنشيني گم شده است، با استفاده از ايجاد هماهنگي در تمام بدنه مديريت شهري كه مسئوليت برنامه ريزي براي شهر را برعهده دارند، امكانپذير است.
افزايش تراكم جمعيتي بدون تراكم اخلاقي، گسترش آپارتمان نشيني، ابزاري شدن نقش آدم ها در محيط كار و خيابان هايي كه ساكنان قوطي كبريت هاي كنار هم چيده شده را به محل كار متصل مي كنند، از شهروندان شهرهاي بزرگ جماعتي تنها مي سازد و روند كنوني زندگي در شهر تهران فضايي گرفته و در هم براي ساكنان است.
نگاه اقتصادي صرف به تهران، فضاهاي عمومي وسيع را كه براي بازي بچه ها و ورزش كردن و گپ زدن مناسب است به صورت فشرده تبديل به ساختمان هاي بدقواره و قوطي كبريتي كرده است و چنين رويكردي به هويت شهروندان كه بخش عمده اي از آن با تعامل و ارتباط شكل مي گيرد، لطمه مي زند.
مفهوم خانه، محله و هويت جمعي آدم ها لابه لاي آپارتمان ها گم شده است، در واقع آدم ها در محله زندگي نمي كنند بلكه خيابان ها آنان را از محل كار به محل هاي استراحت كشانده است تا بخوابند و دوباره از همان خيابان ها به محل كار بروند.
انحطاط مدني مشكل ويژه شهرهاي بزرگ است، در اجتماعات كوچك وجود همبستگي و كنترل اخلاقي مانع از وقوع انحطاط اخلاقي و جرايم مي شود و در اين ميان احياي هويت محله اي متناسب با فضاي مدرن زندگي شهري راهبردي اساسي براي جلوگيري از انحطاط زندگي در شهرهاي بزرگ و ارتقاي مشاركت و انسجام ميان شهروندان است تا با ايجاد تحولات مثبت به بهتر شدن شرايط زندگي بينديشند.