عقب نشيني آشكار در وزنه برداري
گروه ورزشي - محمدرضا منصوريان: فدراسيون وزنه برداري كشور در يك عقب نشيني آشكار كه باتوجه به موضعگيري اوليه و محكم «علي مرادي» رييس اين فدراسيون در رويارويي با خواسته ملي پوشان اين رشته كمتر قابل پيش بيني بود، خيلي راحت در مقابل خواسته وزنه برداران معترض تسليم شد و عبدالرضا اسدي يكي از مربيان تهراني را براي سفر به بلغارستان انتخاب كرد!
اينكه اين فدراسيون حداقل در آستانه اين سفر و برگزاري اردوي تيم ملي در شهر صوفيه بلغارستان به دليل برقراري آرامش و آرام ترشدن وضعيت اردو اين كار را انجام داده است، در بدو امر قابل پذيرش است، اما پايان اين موضوع و شكلي كه براي آن انتخاب شده است، استدلال منطقي ندارد.
در تفكرات حرفه اي تشكيلات اجرايي ورزش امروز ديگر چنين روشي وجود ندارد كه با اعتراض و تهديد، كس يا كساني بخواهند يا بتوانند حرف خود را به كرسي نشانده و عملكرد مجموعه اي را چنين بالا و پايين نمايند.
فرض بر اين است كه اگر در تصميم گيري هاي اوليه مسئولين اين ورزش تشخيص حضور يك مربي ايراني در كنار ايوانف بلغاري غيرضروري تشخيص داده شده(كه براساس گفته هاي دو روز قبل رييس محترم اين فدراسيون چنين بوده است)چرا در فاصله 24 ساعت همه چيز تغيير مي كند و ضرورت حضور يك مربي ايراني چنين با اهميت تلقي شده و در دستور كار قرار مي گيرد.
بي گمان نبايد پذيرفت كه مرادي از بابت خلاص شدن از فشارهاي حاشيه اي و جانبي اين كار، چنين تصميمي را اتخاذ كرده است، كه اگر چنين باشد هيچ پايان خوشي بر آن متصور نيست. يكي از اصلي ترين پايه هاي موفقيت در مديريت، ثبات و پايداري لازم در مقابل تصميماتي است كه پشتوانه و استدلال منطقي همراه خود دارد. حال اگر چنين حالتي در وزنه برداري ما حاكم نيست، خدا آخر و عاقبت آن را به خير كند.
در معركه ها درنگ مي بايد كرد
خون برجنگ نهنگ مي بايد كرد
پوشند يلان زره به پيكار اينجاست
جايي كه برهنه  جنگ مي بايد كرد