عامل جنايت بيمارستان مفرح محاكمه مي شود
گروه حوادث: كارگر ساختماني كه به انگيزه سرقت دختر نوجواني را در بيمارستان مفرح به قتل رسانده بود، صبح امروز در شعبه 74 دادگاه كيفري استان در حالي محاكمه خواهد شد كه ظاهراً اولياي دم اعلام رضايت كرده اند.
به گزارش خبرنگار ما، رسيدگي به اين پرونده مردادماه سال گذشته در پي پيداشدن جنازه يك دختر نوجوان در بيمارستان مفرح تهران واقع در جاده قديم كرج، در دستور كار ويژه، پليس جنايي تهران قرار گرفت. با كشف جنازه دختر نوجوان، در انتهاي اين بيمارستان، موضوع به بازپرس ويژه قتل مجيد متين راسخ اطلاع داده شد و با حضور مأموران اداره آگاهي تهران در محل كشف جسد، پيكر بي جان دختر ناشناس براي شناسايي هويت مقتول و علت اصلي مرگ به پزشكي قانوني انتقال يافت. اين در حالي بود كه همزمان با اين اتفاق، گزارش گمشدن يك دختر به دايره 11 اداره آگاهي تهران اعلام شده بود. به اين ترتيب، با بررسي كارآگاهان مشخص شد كه جنازه متعلق به دختر گمشده است كه ظاهراً توسط افراد ناشناس با سيم كابل خفه شده بود طوري كه ادامه تحقيقات بيانگر آن بود كه ظاهراً به دختر جوان تجاوز شده و طلاهايش به سرقت رفته بود.
تا اينكه رديابي هاي ويژه پليس به كارگر ساختماني رسيد كه در ساختمان كناري بيمارستان مشغول به كار بود. وقتي وي به اتهام مظنونيت به قتل بازداشت شد و محل سكونتش مورد بازرسي قرار گرفت به قتل دختر نوجوان اعتراف كرد و تنها انگيزه خود را سرقت بيان كرد و از طرفي دو حلقه النگوي سرقتي كشف شد.
صبح امروز اين مرد جوان در حالي كه ظاهراً اولياي دم اعلام رضايت كرده اند، قرار است، در شعبه 74 دادگاه كيفري استان محاكمه شود.