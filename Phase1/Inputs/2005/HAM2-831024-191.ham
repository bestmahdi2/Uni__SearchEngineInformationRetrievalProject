يادداشت هاي مدرسه اي براي پدران و مادران- 6
روش هاي جايگزين در تنبيه بدني
اشاره:
سومين بخش از يادداشت هاي مدرسه اي براي پدران و مادران كه روز چهارشنبه دوم دي ماه در صفحه 11 و با عنوان «تنبيه بدني در عصر it» به چاپ رسيد، با بازتابهاي گوناگوني روبه رو شد. برخي از هموطنان عزيزمان ضمن تماس با روابط عمومي روزنامه و گروه علمي- فرهنگي، مصداق هايي از تنبيه بدني دانش آموزان در مدرسه ها را با ذكر نشاني و شماره تلفن مدرسه و نام و مشخصات تنبيه كننده يادآور شدند. علاوه  بر اين، در روز دوم دي ماه 83، بيشترين تماس گيرندگان با روزنامه در ارتباط با اين مطلب سخن گفتند. در كنار همه اين بازتاب ها، كه البته گوش سپردن به بعضي از آنها اصلاً خوشايند نبود، چند نوشته هم دريافت كرديم كه هر يك از زاويه اي به اين موضوع پرداخته بودند. از ميان اين نامه ها و نوشته هاي ارسالي، امروز نوشته اي از آقاي «داود سلمانزاده ممقاني» را كه از معلمان شهرستان ممقان آذربايجان شرقي هستند، به عنوان ششمين بخش يادداشت هاي مدرسه اي براي پدران و مادران به چاپ مي رسانيم.
گفتني است ديدگاه آقاي سلمانزاده، از اين لحاظ كه از زاويه ديد يك معلم بيان شده خواندني است و البته بديهي است كماكان آماده انعكاس ديدگاه هاي ديگر اقشار جامعه هم در اين ارتباط هستيم.
گروه علمي- فرهنگي، مرتضي مجدفر
دوستان عزيز!
نوشته بوديد در عصر it نمي توان با تهيه و ارسال چند بخشنامه تهديدآميز، جلوي تنبيه بدني را گرفت!
بله عزيزان! به عقيده من هم با تهيه و تدوين بخشنامه هاي مفصل و آن چناني و ارسال آن به مدارس، به هيچ وجه نمي توان، جلوي تنبيه بدني و غيربدني در مدرسه ها را گرفت. چرا كه اگر اين اقدامات كارساز بودند، يقيناً تا به حال، نتايج مثبت آن مشهود بود. بنابراين بايد به فكر چاره اي ديگر بود، چاره اي كه با آن بتوان بر اعمال تنبيه بدني و غيربدني در مدارس، توسط معلمان، مديران و معاونان عصر آي.تي فايق آمد.
به نظر مي آيد، به رغم اعتقاد مؤلف مذكور كه معتقدند ما در زمينه تنبيه بدني مشكل قانوني نداريم، همه معلمان و دست اندركاران تعليم و تربيت، سالهاست كه با شركت در جلسات شوراي معلمان و امضاي دفاتر گوناگون و به واسطه اعلام عمومي از رسانه هاي گروهي از قبيل تلويزيون، روزنامه ها و... از قدغن  بودن تنبيه در مدارس آگاهند. ولي بايد پرسيد چرا باز هم، اين كار را انجام مي دهند؟ در پاسخ بايد گفت اين كار دلايل مهمتر ديگري دارد، كه براي مقابله با آن، راه كارهاي جديدي را بايد جست وجو كرد.
نوشته پاسخ گونه من، به برخي از اين دلايل و راه كارها اشاره دارد و صدالبته احتمالاً افراد ديگري كه مثل حقير در گرداب سختي ها و تجربه هاي تلخ تنبيه بدني و غيربدني در مدارس قرار دارند، ممكن است نظرات ديگري داشته باشند كه در جاي خود بسيار ارزشمند خواهد بود.
واقعيت تلخ، همان گونه كه پيشاپيش ذكر آن رفت- اين است كه ما هر قدر هم تلاش كرده و بخشنامه هاي گوناگوني را تهيه و به مدارس ارسال كنيم، باز هم نخواهيم توانست آن طوري كه شايسته و بايسته است، جلوي تنبيه در مدارس را بگيريم؛ همان گونه كه تا به حال نتوانسته ايم. دليل بر اين مدعا هم آن چيزهايي است كه به قلم زيبا و روان مؤلف مقاله مذكور هم نوشته شده است، چرا كه اگر جلوي تنبيه بدني در مدارس، به صورت شايسته گرفته مي شد، ديگر نيازي به تدوين چنين نوشته اي احساس نمي شد. پس بايستي همه ما بپذيريم كه علي رغم تمامي تلاش هاي انجام شده به نيمه هاي راه مطلوب هم نرسيده ايم. اگرچه به باور بعضي ها وضع نسبت به گذشته تغيير كرده است و اعمال تنبيه در مدارس نسبت به گذشته كمتر شده است. ولي نظر شخصي من درست برعكس اين است و معتقدم كه تنبيه، علاوه  بر اين كه به هيچ وجه كم نشده، بلكه همچنان به قوت خود و در همين عصر باقي است و فقط صورت قضيه تغيير يافته است.
مثال زير بياني روشن از اين واقعيت است:
فرض كنيم رئيس اداره يا ناحيه، بخش و منطقه اي با تهيه و ارسال بخشنامه عدم تنبيه بدني به مدارس و طرح آن در جلسات ماهانه شوراي معلمان، بر موضوع قدغن بودن تنبيه بدني در مدارس بسيار تأكيد كرده است و حتي در جمع معلمان تحت سرپرستي خود، ضمن سخنراني هاي متعدد اظهار داشته است كه هيچ معلمي حق تنبيه ندارد و در صورت تخلف از بخشنامه ها، به اشد مجازات محكوم خواهد شد و خود شخصاً والدين دانش آموزان را به مراجع قضايي هدايت و راه و چاه را به ايشان نشان خواهد داد.
توجه بفرمائيد كه تأكيدي به اين قاطعيت سراغ نداريم؛ وليكن در عمل مي بينيم كه در منطقه تحت سرپرستي ايشان، بيشتر از هر جاي ديگري تنبيه در مدارس صورت مي گيرد و فراواني دفعات تنبيه در اين منطقه از مناطق همجوار بيشتر است!
حال پرسش اينجاست كه چرا اين گونه مي شود؟ و راه هاي احتمالي مقابله با آن كدام ها هستند؟! پرسش فوق در واقع متشكل از دو بخش است، يكي اين كه چرا اين گونه مي شود و ديگري بر راه هاي احتمالي مقابله با آن اشاره مي كند.
نخست به پرسش اول جواب مي دهيم كه، چرا علي رغم همه اين تأكيدات، باز هم فراواني دفعات تنبيه در مدارس تحت سرپرستي رئيس فرضي در مثال فوق، كمتر نمي شود؟ در جواب بايد گفت: به چند دليل روشن! يكي اين است كه به اين معلم يا معلمان كسي در جايي، كلاسي و دوره اي نياموخته است كه در چنين مواقعي، چگونه با مهارتي بي نظير، از شيوه هاي جانشين براي اعمال تنبيه استفاده كنند و از روش سنتي تنبيه يعني استفاده از چوب، شلنگ، سيم  تاب داده شده و... كه آثار بدني در پي دارد، استفاده نكنند و در عوض از روش هاي ديگري همچون تنبيه زباني، تنبيه شخصيتي، تنبيه رواني و... كه لااقل آثار و نشانه هاي ظاهري را در پي ندارند، با در نظر گرفتن شرايط روحي و رواني فراگيران استفاده كنند.
براساس مشاهدات انجام شده، استفاده از اين نوع تنبيهات جديد رواني بدون در نظر گرفتن ويژگي هاي علمي آنها در مدارس ابتدايي كمترين فراواني و در مدارس راهنمايي و دبيرستان بيشترين فراواني را دارد. ولي متأسفانه تعداد مراجعين و شاكيان نسبت به اين گونه تنبيهات غيربدني، به لحاظ نبود نشانه جرم و يا اكثراً به دليل مطرح نشدن از سوي دانش آموزان، بسيار كم است. اينجانب در تقبيح اثرات و خطرات تنبيهات آن چناني فقط به نقل اين مثل معروف كه «زخم زبان از زخم شمشير كاري تر است» اكتفا مي كنم و باقي مطالب را در اين خصوص به خود خوانندگان واگذار مي كنم و خيلي سريع به جواب پرسش شماره دو مي پردازم و راه مقابله با اين گونه موارد را، به اندازه توان معلمي خود يادآوري مي نمايم و تأكيد مي كنم كه معلم حتي حق عصباني شدن در محيط هاي فرهنگي را هم ندارد.
به عقيده من، برخي از راه هاي عملي و واقعي مقابله با موارد متعدد ذكر شده مي توانند اين موارد باشند:
1- ايجاد بستر مناسب از طريق فرهنگ سازي و آموزش معلمان و اوليا.
2- كاربست اصول و يافته هاي پژوهشي و علمي در مورد تنبيه هاي جايگزين و ترويج فعاليت هاي مشاركتي و گروهي(اداره مدرسه ها مبتني بر تفكر پيشبرد دسته جمعي).
3- كم كردن تعداد دانش آموزان در كلاس هاي درس يا مجهز ساختن معلمان به روش ها و راهبردهاي ياددهي- يادگيري فعال
من معتقدم، رئيس فرضي مثال ما، به جاي ارعاب و تهديد معلمان و محق دانستن بدون آموزش اولياي دانش آموزان، بهتر بود راه فرهنگ سازي را در پيش مي گرفتند. اين گفته، ما را به ياد مثلي مي اندازد كه مثلاً نه سيخ بسوزد، نه كباب. نه، ولي بايد يك نكته ديگر را به آن بيفزاييم و بگوييم «نه سيخ بسوزد، نه كباب و نه آتش خاموش شود.» آري، بعضي ها براي اين كه، نه سيخ را بسوزانند و نه كباب را،  آتش را خاموش مي كنند و اين راه منطقي و درست برخورد با مقولات فرهنگي نيست.
در مورد چگونگي فرهنگ سازي،  در كتاب هاي مختلف و ضمن جلسات و در مقالات چاپ شده در روزنامه ها و مجلات مختلف بسيار نوشته اند و گفته اند كه براي جلوگيري از تكرار و كمبود فضا و فرصت، از ذكر آنها خودداري مي نمايم و اصول مربوط به اداره مدارس با تفكر پيشبرد دسته جمعي را مطرح مي نمايم تا همه بدانيم كه چگونه مي توانيم، با كاربست آن اصول، جلوي خشونت و تنبيه در مدارس را تا حد زيادي بگيريم.
فكر ايجاد و تأسيس مدارس با تفكر پيشبرد دسته جمعي، زماني آغاز شد كه انديشه گران متوجه شدند كه همه ملت ها از نظر آموزشي و پرورشي در يك وضعيت قرار ندارند و از اين رو به يك اندازه متحول نشده اند و احتمال دارد كه آموزش و پرورش در ميان آنها يكسان و برابر نباشد. ولي از آنجايي كه همه جوامع بشري در سطح جهان، مراحل سه گانه اي را تجربه كرده اند و يا در آينده تجربه خواهند كرد، اصول مدارس با تفكر پيشبرد دسته جمعي مطرح و پايه ريزي شد:
* مرحله اول همان آموزش و پرورش ديروز است. همان آموزش و پرورشي كه در زمان هاي گذشته رايج بود و انواع تنبيه هاي بدني و غيربدني بسيار مرسوم بود.
*  مرحله دوم، آموزش و پرورش امروز است كه در كشور ما هم رايج مي باشد، كه به صورت سيستم آموزشگاهي و يا مدرسه اي اداره مي شود.
* مرحله سوم، آموزش و پرورش فرداست كه اميدواريم، تعليم و تربيت بچه ها از طريق مدارس با تفكر پيشبرد دسته جمعي تأمين شود. يعني وقتي دانش آموز خود در فرآيند ياددهي، يادگيري و همه فعاليت هاي مدرسه دخيل شد و مشاركت كرد، ديگر نمي توان او را تنبيه كرد.
*  راه ديگر جلوگيري و يا كاستن از ميزان فراواني تنبيه بدني و غيربدني در مدارس كم كردن تعداد دانش آموزان يك كلاس درس است. براساس مشاهدات و تجربياتي كه بنده دارم، به اين نتيجه رسيده ام كه ميزان فراواني تنبيه هاي بدني و غيربدني در مدارس، با تعداد دانش آموزان هر كلاس، همبستگي مثبت و بالايي را نشان مي دهند. يعني هر قدر تعداد دانش آموزان يك كلاس بيشتر باشد، تعداد دفعات تنبيه هاي بدني و غيربدني آن نيز بيشتر است و عكس اين قضيه هم صادق است، ولي هيچ گاه فراواني تنبيه ها به صفر نمي رسد.
اين سخن به اين معناست كه ما تا حدود زيادي مي توانيم با كم كردن تعداد دانش آموزان در كلاس، بر مشكل تنبيه بدني و غيربدني در مدارس فايق آييم.
حقير با پوزش از اين كه مسدع اوقات شريف خوانندگان همشهري شده ام، ختم كلام را متبركاً مزين به كلمه الله مي نمايم كه براي هدايت ما انسانها از دو مقوله بهشت و جهنم، همراه با توبه و استغفار استفاده كرده است.