لايحه دو فوريتي رفع ممنوعيت انتشار اوراق مشاركت
گروه اقتصادي: مخالفت نمايندگان مجلس با اعطاي مجوز به بانك مركزي براي انتشار اوراق مشاركت بازتاب شديدي در ميان دست اندركاران اقتصادي داشت، به نحوي كه اكثريت قريب به اتفاق، اقدام فوق را عاملي براي افزايش نرخ تورم و رشد نقدينگي عنوان كردند. از همين رو قرار است به زودي دولت لايحه دو فوريتي رفع ممنوعيت انتشار اوراق مشاركت توسط بانك مركزي را به مجلس ارائه كند. در خصوص نحوه تصميم گيري مجدد نمايندگان در مورد اين لايحه و تبعات منفي عدم امكان انتشار اوراق قرضه از سوي بانك مركزي، با مرتضي تمدن عضو كميسيون برنامه و بودجه و محاسبات مجلس گفتگو كرده ايم.
***
* به نظر مي رسد علت اصلي مخالفت نمايندگان در مورد انتشار اوراق مشاركت از سوي بانك مركزي عدم تمايل به اعطاي مجوز انتشار به جاي مجلس به شوراي پول و اعتبار بوده است. چرا نمايندگان با اين جا به جايي مخالفت كردند؟
براساس ماده 10 قانون برنامه چهارم دولت مي تواند با تصويب مجلس نسبت به انتشار اوراق مشاركت اقدام كند. در اين راستا دولت لايحه اي را به مجلس آورد كه براساس آن عنوان شده بود گرفتن مصوبه مجلس براي انتشار اوراق مشاركت مستلزم طي مسير طولاني است چرا كه اخذ مجوز نيازمند بررسي موضوع در كميسيون ها و سپس رفتن آن به صحن علني مجلس و نهايتاً تأييد شوراي نگهبان است. براساس لايحه دولت عنوان شده بود از آنجايي كه اوراق مشاركت براي يكسال و سنواتي منتشر مي شوند لذا مجوز انتشار اين اوراق بايد سريع تر صادر شوند و بهتر است به جاي اخذ موافقت مجلس، موافقت شوراي پول و اعتبار ملاك تصويب انتشار اوراق مشاركت توسط بانك مركزي قرار گيرد. از آنجايي كه دولت زمينه سازي قبلي نكرده بود و در خود صحن علني هم بحث كافي در اين زمينه انجام نشد، لذا نمايندگان مجلس با آن مخالفت كردند. بنا به نظر مخالفان، انتشار اوراق مشاركت اقدامي ربوي است حال آنكه در قانون برنامه چهارم توسعه انتشار اوراق در قالب عقود اسلامي تصويب شده و به تأييد شوراي نگهبان نيز رسيده است.
اين در حاليست كه اگر ايرادي به آن وارد بود شوراي نگهبان آن را تصويب نمي كرد.
در حقيقت موضوع اصلي برداشته شدن مصوبه مجلس و جايگزيني مصوبه شوراي پول و اعتبار در مورد اخذ اجازه به بانك مركزي براي انتشار اوراق مشاركت بوده است كه به نظر مي رسد عدم رأي به لايحه انتشار اوراق مشاركت توسط بانك مركزي دولت را با مشكل مواجه كند.
* فكر مي كنيد در صورت ارائه لايحه دو فوريتي رفع ممنوعيت انتشار اوراق مشاركت توسط بانك مركزي اين لايحه راي بياورد؟
دولت بايستي مجدداً در قالب يك لايحه دو فوريتي موضوع را در مجلس مطرح كند و حتما مجوز بگيرد چرا كه يكي از ابزارهاي كنترل نقدينگي و كاهش تورم همين انتشار اوراق مشاركت است زيرا با جمع آوري نقدينگي تورم كاهش مي يابد.
انتشار اوراق مشاركت مي تواند موجب كاهش نقدينگي و در نتيجه كاهش نرخ تورم  شود.
به نظر مي رسد با تمام دلايلي كه از سوي مخالفان مطرح شده است در صورتي كه دولت لايحه مجددي به مجلس بفرستد نمايندگان به شوراي پول و اعتبار براي اعطاي مجوز انتشار اوراق قرضه به بانك مركزي راي مثبت بدهند. هم اكنون براي ادامه فعاليت طرح هاي عمراني، كاهش تورم و جلوگيري از رشد نقدينگي، دادن رأي مثبت براي اعطاي مجوز انتشار اوراق مشاركت به شوراي پول و اعتبار ضروري است، البته شايد نمايندگان تمايل داشته باشند دولت را جايگزين شوراي پول و اعتبار كنند كه اين اقدام هم شدني است.
* در صورتي كه بانك مركزي نتواند با توجه به سررسيد شدن 12 تريليون ريال اوراق مشاركت اقدام به انتشار مجدد آن كند نقدينگي كشور چند درصد افزايش خواهد يافت؟
با اين اقدام به ازاي هر يك ميليارد دلار حدود 8 درصد رشد نقدينگي و 3 درصد افزايش نرخ تورم را شاهد خواهيم بود.با توجه به اينكه دولت 5/4 ميليارد دلار از حساب ذخيره ارزي براي طرح هاي عمراني، افزايش واردات بنزين و پرداخت يارانه خريد گندم ارز برداشت كرده است و با احتساب ممنوع شدن انتشار اوراق مشاركت توسط بانك مركزي، مي توان نتيجه گرفت ميزان نقدينگي در سال جاري حدود 36 درصد افزايش يابد.