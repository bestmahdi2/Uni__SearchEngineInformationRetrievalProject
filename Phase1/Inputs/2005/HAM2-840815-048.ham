ارزش 20 شركت اول بورس به 20 ميليارد دلار رسيد
گروه بورس: ارزش بازار 20 شركت بزرگ بورس تهران در نيمه آبان ماه امسال به 20 ميليارد دلار رسيد.
به گزارش «همشهري» در حال حاضر ارزش كل بازار سهام تهران در حدود 35 ميليارد دلار برآورد مي شود. از يك سال گذشته كه بورس تهران با بحراني دامنه دار روبه رو شده ارزش بازار سهام تهران 10 ميليارد دلار كاهش يافته است. اما آخرين برآوردها نشان مي دهد 20 شركت اول بازار از نظر ارزش جاري همچنان سهم خود را در تالارهاي مبادلات حفظ كرده اند. بر اثر بحران بورس تاكنون معادل 6 هزار ميليارد ريال از ارزش سهام غدير، 5 هزار ميليارد ريال از ارزش سهام سايپا، 7 هزار ميليارد ريال از ارزش سهام سيمان فارس و خوزستان و چهار هزار ميليارد ريال از ارزش بازار سهام ايران خودرو كاسته شده است. اين چهار شركت مربع صدر جدول بزرگان بورس تهران را تشكيل مي دهند. در حال حاضر سرمايه گذاري غدير با ارزشي معادل 3/2 ميليارد دلار بزرگترين شركت پذيرفته شده در بورس به حساب مي آيد. كل سهام سايپا هم در تالارهاي مبادلات برابر دو ميليارد دلار ارزش گذاري شده است.
براساس اين گزارش ارزش سهام سيمان فارس و خوزستان در پي بحران بورس به 7/1 ميليارد دلار كاهش يافته ضمن اين كه ارزش كل سهام ايران خودرو به 5/1 ميليارد دلار رسيده است.
تا نيمه پاييز امسال، غدير 6 درصد از كل ارزش بورس تهران را به خود اختصاص داده و سايپا 9/4 درصد از ارزش جاري بازار سهام را در اختيار گرفته ضمن اين كه ارزش سهام سيمان فارس و خوزستان برابر 4/4 درصد از كل ارزش بورس بوده است. در اين دوره ارزش سهام ايران خودرو برابر چهار درصد از كل سهام پذيرفته شده در بورس ارزيابي شده است. به اين ترتيب مربع قدرت بورس تهران در مجموع 20 درصد كل ارزش هاي موجود در اين بازار را در اختيار گرفته است.
با افزوده شدن شركت هايي چون سرمايه گذاري بازنشستگي، پتروشيمي خارك، سرمايه گذاري بانك ملي، بانك پارسيان و پتروشيمي خارك ارزش سهام شركت هاي بزرگ بورس تهران، يك سوم كل ارزش  جاري اين بازار را دربرمي گيرد.