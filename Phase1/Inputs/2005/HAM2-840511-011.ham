نگاه
زمينه فعاليت مديران آينده
سازمان ميراث فرهنگي و گردشگري در روزهاي پاياني، فعاليت خود را بر فراهم سازي بستر كار مديران آينده و دولت جديد متمركز كرده  است.
با افزايش بودجه اين سازمان در سال 84، طرح هاي ميراث فرهنگي و گردشگري زيادي مطرح شده و مسئولان سازمان با حساب باز كردن روي اين بودجه، بناي اصلاحات و تغييرات بزرگي را گذاشتند. بنابر اعلام سازمان مديريت و برنامه ريزي كشور، قانون بودجه سال 84، مبلغ50ميليارد ريال به منظور گسترش و توسعه ايرانگردي و جهانگردي در اختيار سازمان ميراث فرهنگي و گردشگري قرار مي دهد تا براي خريد، اجاره يا مشاركت با افراد حقيقي و حقوقي به منظور مرمت كاروانسراها، خانه هاي قديمي و ساير اماكن وتبديل آنها به واحدهاي پذيرايي، خدماتي، فروش، اجاره و اجاره  به شرط تمليك صرف شود. حسين الماسي، مديركل دفتر طرح هاي سرمايه گذاري و توسعه گردشگري سازمان ميراث فرهنگي و گردشگري نيز اواسط تيرماه در مصاحبه اي اعلام كرد كه 250ميلياردريال از محل طرح هاي تملك دارايي ها، سرمايه ها و يكهزار و500 ميليارد ريال از محل فاينانس دولتي براي اجراي طرح هاي گردشگري اختصاص يافته است. طرح هاي اردوگاه هاي گردشگري، تقويت زيرساخت ها و ايجاد مناطق نمونه گردشگري و آماده شدن محورهاي گردشگري ملي و استاني، از جمله فعاليت هايي هستند كه سيد حسين مرعشي و سازمان تابعش قصد دارند توافقنامه هاي مربوط به آنها را با سازمان مديريت و برنامه ريزي مبادله كنند. به اين ترتيب مدير آينده سازمان ميراث فرهنگي و گردشگري اجراي طرح هايي را به عهده خواهد داشت كه بخش مهمي از كار آنها( تصويب و توافق با سازمان مديريت)قبلا انجام شده و بنا به گفته حسين مرعشي طي 5سال آينده چهره ايران را بكلي عوض خواهد كرد.
طرح تقويت زيرساخت ها و ايجاد مناطق نمونه گردشگري، در صورت اجرا، منجر به ايجاد148 منطقه نمونه گردشگري با كاركرد بين المللي، ملي، استاني و محلي در كشور مي شود كه در اين ميان پنج منطقه نمونه گردشگري در سطح بين المللي، 35منطقه در سطح ملي و 108 منطقه در سطح استاني و محلي ايجاد خواهد شد.
هدف از ايجاد اين مناطق، جمع آوري تمامي خدمات توريستي در يك مكان، توليد وعرضه صنايع دستي و محصولات فرهنگي و ارائه آنها به گردشگران داخلي وخارجي است. اين طرح تنها گوشه اي از برنامه هايي است كه بخش گردشگري كشور را متحول خواهد كرد. به هر حال رئيس آينده سازمان ميراث فرهنگي و گردشگري بايد از مسئولان كنوني اين سازمان به خاطر حسن نيت  شان سپاسگزار باشد.
طرح استتار براي كمك به شاداب سازي مدارس
آرش اقبالي - وزارت آموزش و پرورش در پي اعتراض خانواده ها مبني بر شيوع ناراحتي هاي پوستي و ريزش مو در ميان دختران دانش آموز، اقدام به تغيير در اشكال ساختماني برخي مدرسه ها كرده است. بر اساس آمار رسمي منتشر شده، تاكنون بيش از 50 مدرسه شامل اين تغييرات شده اند.
طرح شاداب سازي مدارس دخترانه، با هدف استتار مدارس دخترانه اجرا مي شود. اين طرح كه از ابتداي سال تحصيلي گذشته به اجرا درآمده، از آغاز سال تحصيلي جديد نيز دنبال مي شود. در طرح شاداب سازي علاوه بر ايجاد فضاي سبز حياط مدرسه، نصب آب نما، آلاچيق، ميز شطرنج، بارفيكس، نيمكت، رنگ آميزي ديوارها، پنجره ها و حفاظ ها، استفاده از مانتوهاي رنگ روشن و لباس  ورزش،  طرح مناسب سازي يا محرم سازي با كمك استتار نيز اجرا مي شود.
حميرا رحيمي، مشاور امور زنان آموزش و پرورش سازمان  شهرستان هاي استان تهران مي گويد: امسال نيز سازمان مديريت و برنامه ريزي با اعتبار 200 ميليون تومان براي شاداب سازي 20 مدرسه آموزش و پرورش شهرستان هاي استان تهران موافقت كرد.
رحيمي ادامه مي دهد: امسال در كنار ايجاد فضاي شاد براي دانش آموزان، كتابخانه هاي مدارس تجهيز مي شوند، ضمن اينكه طرح ارتقاي سلامت دختران نيز به عنوان دروس انتخابي در مدرسه ها ي شاداب سازي شده، ارائه مي شود. اين مقام مسئول اظهار اميدواري كرد كه اعتبار توافق شده هر چه سريع تر تامين شود تا در تابستان اين طرح ها اجرا شده و مدرسه ها براي آغاز سال تحصيلي آماده باشند.
رحيمي با تاكيد بر اينكه طرح  شاداب سازي مدرسه ها در 22 مدرسه شهرستان هاي استان تهران اجرا مي شود، گفت كه طرح بانشاط سازي مدارس در 6 مدرسه ابتدايي، 9 مدرسه راهنمايي و 6 دبيرستان در شهرستان هاي استان تهران در حال اجراست. در سال تحصيلي گذشته بيش از 100 ميليون تومان براي بانشاط سازي مدرسه اختصاص يافت. اين در حالي است كه مدارس مجري طرح شاداب سازي از مناطق مختلف شهرستان هاي استان تهران و بيشتر از مناطق محروم انتخاب شده اند.
روابط عمومي وزارت آموزش و پرورش نيز در اطلاعيه اي اجراي طرح شاداب سازي مدرسه ها را موجب كاهش مشكلات اخلاقي و ناهنجاري هاي دانش آموزان دانست. روابط عمومي وزارت آموزش و پرورش هدف از اجراي طرح شاداب سازي مدارس را آموزش فرهنگ حجاب، رعايت بهداشت و ايجاد فضاي مناسب براي ورزش دانش آموزان دختر در مدرسه دانست.
مشاور رئيس سازمان آموزش و پرورش شهرستان هاي استان تهران، با تاكيد بر اينكه در طرح استتار مدارس از حفاظ هاي توري ضخيم كه ضمن ورود و خروج هوا سبب نديدن از بيرون و ديدار از داخل مي شود، از اجراي طرح استتار دست كم 20 درصد از مدرسه هاي شهرستان هاي استان تهران خبر مي دهد. رحيمي در گفت وگو با خبرگزاري مهر با بيان اينكه حدود 2 هزار مدرسه دخترانه در مقاطع ابتدايي، راهنمايي و متوسطه در شهرستان هاي استان تهران وجود دارد، مي گويد: در حال حاضر حدود 200 مدرسه در شهرستان هاي استان تهران استتار شده اند.