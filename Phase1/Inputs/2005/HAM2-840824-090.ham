آيين نامه قانون بازنشستگي مشاغل زيان آور تمديد شد
هيأت دولت اعتبار آيين نامه قانون بازنشستگي مشاغل زيان آور را تا پايان شهريور سال 1385 تمديد كرد.به گزارش ايسنا، هيات وزيران آيين نامه قانون بازنشستگي در مشاغل سخت و زيان آور را كه پيشتر تصويب و اعتبار آن در پايان شهريورماه سال جاري به اتمام رسيد را تا پايان شهريور سال 1385 تمديد كرد.اين مصوبه از ابتداي مهرماه سال 1384 لازم الاجراست و به اين ترتيب در زمينه دريافت و بررسي درخواست هاي بازنشستگي در مشاغل سخت و زيان آور، وقفه اي ايجاد نمي شود.به گزارش ايسنا، قانون بازنشستگي در مشاغل سخت و زيان آور در سال 1380 به تصويب نهايي رسيد و آيين نامه اجرايي اوليه آن در طول دوران اجراي قانون برنامه سوم توسعه، داراي اعتبار بود.با اتمام دوران اجراي قانون برنامه سوم توسعه، از ابتداي سال جاري ابهامي در زمينه اعتبار آيين نامه اجرايي آن به وجود آمد و براي حل اين ابهام، در كنار تلاش هايي كه براي تنظيم و تدوين آيين نامه اجرايي جديد قانون آغاز شد، در مرحله اول، اعتبار اين آيين نامه بر اساس مصوبه دولت، شش ماه و تا شهريور سال جاري تمديد شد.
به گزارش خبرگزاري دانشجويان ايران، در اين ميان گزارش هاي آماري سازمان تامين اجتماعي درخصوص چگونگي اجراي قانون بازنشستگي در مشاغل سخت و زيان آور حكايت از آن دارند كه به رغم افزايش تصاعدي تعداد بازنشستگان و مستمري بگيران بر اثر اجراي اين قانون و افزايش هزينه هاي ارايه خدمات به گروه هاي تحت پوشش، منابع مالي لازم براي اجراي اين تكليف جديد در اختيار صندوق تامين اجتماعي قرار نگرفته است.