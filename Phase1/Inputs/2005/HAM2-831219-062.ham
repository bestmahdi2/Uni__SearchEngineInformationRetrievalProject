يادداشت
جايگاه عدالت در بودجه 84
از زماني كه مجلس هفتم روي كار آمد، شعار نمايندگان اولويت عدالت بر هر مقوله ديگر در بعد اقتصادي بوده است. برنامه پنجساله چهارم و بودجه 84 شايد مهمترين عرصه هايي باشد كه بتوان ادعاي مجلس هفتم را در بوته نقد گذاشت.
تحولات برنامه چهارم از آن جا كه شاكله آن در مجلس ششم شكل گرفته، مي تواند مورد اعتراض نمايندگان قرار گيرد اما بودجه 84 خالي از چنين اشكالي است.
نگاهي به تغييرات صورت گرفته در لايحه بودجه 84 توسط كميسيون تلفيق مواردي را نشان مي دهد كه مي تواند از عزم نمايندگان جهت بهبود وضعيت طبقه متوسط به پايين جامعه حكايت كند.فصل اول لايحه بودجه كه مهمترين فصل براي حقوق بگيران و كارمندان دولت است از جمله اين موارد مي باشد.براساس لايحه  بودجه كه در كميسيون تلفيق دچار تغيير و تحول شد، بيش از 2 هزار ميليارد تومان به منابع فصل اول بودجه اضافه شد كه به عقيده برخي نمايندگان اين اقدام مهمترين تحولي است كه در لايحه بودجه صورت گرفته است. با تحقق اين مساله كارمندان دولت ديگر در سال آينده دغدغه عدم پرداخت حقوق و پاداش نخواهند داشت. طرح تثبيت قيمتها و جلوگيري از افزايش قيمت كالاهايي چون بنزين از موارد ديگر است كه مي تواند نشان دهنده توجه جدي نمايندگان به مقوله عدالت باشد. اما برخي نشانه ها نيز وجود دارد كه مي تواند تلاش نمايندگان براي توجه به حقوق اقشار كم درآمد را كمرنگ كند.هر قدر حقوق و مزاياي كارمندان دولت افزايش داشته باشد، اگر نرخ تورم با روند فعلي ادامه يابد، مسلما قدرت خريد مردم ضربه خواهد ديد، اما كاهش نرخ تورم داراي راهكارهايي است كه توجه جدي به انضباط مالي كليد حل اين بيماري مزمن اقتصادي است. اگر نمايندگان بتوانند بودجه را به گونه اي تنظيم كنند و بر آن نظارت داشته باشند كه نرخ رشد نقدينگي به كمتر از 20درصد برسد آن گاه مي توان انتظار داشت نرخ تورم نيز كاهش يابد.