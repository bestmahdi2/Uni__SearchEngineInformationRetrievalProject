پيشنهاد گروه هاي مسلح عراقي براي مذاكره با دولت
گروه سياسي خارجي: در پي اظهارات جلال طالباني، رئيس جمهور عراق مبني بر آمادگي دولت براي مذاكره با گروه هاي مقاومت و شبه نظاميان مسلح عراقي در اين كشور، طي چند روز گذشته گروه هاي مختلفي با گرايش ديني اهل تسنن و وابستگان به حزب بعث آمادگي خود را براي مذاكره با دولت اعلام كرده اند.
وافق السامرايي مشاور امنيت ملي رئيس جمهور عراق ديروز با اعلام اين خبر گفت: گروه هاي مذكور در تماس هايي با دفتر رئيس جمهور عراق خواستار آغاز گفت وگو شده اند.
دولت عراق پيشتر اعلام كرده بود كه با شبه نظاميان عراق حاضر به مذاكره است اما با خارجيان مسلح در اين كشور گفت وگويي صورت نخواهد گرفت. همزمان با اين اظهارات گروه القاعده عراق وابسته به ابومصعب زرقاوي كه مليت اردني دارد اعلام كرده بود كه ميان ما و شما جز زبان شمشير و خون نمي توان سخن به ميان آورد. مشاور امنيت ملي رئيس جمهور عراق نيز گفت ما با خارجي هاي تروريست در عراق مذاكره نخواهيم كرد.
جلال طالباني در كنفرانس قاهره اعلام كرده بود كه به عنوان رئيس جمهور عراق، مسئول تمامي مردم اين كشور است و اگر افرادي كه خود را جزو گروه هاي مقاومت عراق مي دانند با دولت تماس بگيرند وي از آنها استقبال خواهد كرد.
سخنگوي نخست وزير عراق: آمريكايي ها بايد بمانند
سخنگوي  نخست  وزيرعراق  بر ضرورت  ماندن  نيروهاي  آمريكايي  در عراق  تا آماده شدن  نيروهاي  امنيتي  داخلي  تأكيد كرد.به گزارش سي.ان.ان ليث  كبه  سخنگوي  ابراهيم  جعفري  نخست  وزير عراق  با اشاره  به  اصرار مردم عراق  براي  آگاهي  از زمان  خروج  نيروهاي  آمريكايي  گفت  مردم  عراق  مي خواهندكه  اين  موضوع  روشن  شود كه  تا چه  زماني  نيروهاي  خارجي  در عراق  مي مانند.
وي  افزود همه  موافقند كه  بلافاصله  بعد از فراهم  شدن  امكان  خروج ،اين نيروهااز عراق  خارج  شوند اما اين  به  معناي  خروج  فردي  نيست .
پايان عمليات شيرها و آغاز عمليات پلنگ ها
در رمادي
دفتر تبليغات  نيروهاي  چند مليتي  در عراق ، از پايان  يكي  ديگر از عمليات زنجيره  اي نظامي  در غرب  عراق  خبر داد.در بيانيه  نيروهاي  چندمليتي  درپايان  عمليات  مشترك  نظامي نيروهاي  عراقي  وآمريكايي  با نام شيرها در غرب  عراق  اعلام  شد: درجريان  اين  عمليات  كه  سه  شنبه  گذشته  در منطقه تميم  در جنوب  شهر رمادي مركز استان  الانبار آغاز شد 20 مظنون  دستگيرشدند.
اين  عمليات  مشترك  باهدف  فروپاشي  تشكيلات  القاعده  درغرب  عراق  و دستگيري  وكشتن  اعضاي  القاعده  كه  گفته  مي شود، اغلب  آنها دراستان  الانبار پناه  گرفته اند انجام  مي شود.در عمليات  شيرها كه  در پي  عمليات  خرسها انجام  شد، 200سرباز عراقي  و 250 نظامي آمريكايي  شركت  داشتند.
در همين حال ستاد فرماندهي نيروهاي چند مليتي در عراق ديروز اعلام كرد كه به منظور تعقيب و دستگيري تروريست هاي شهر رمادي عمليات جديدي موسوم به پلنگ ها را در اين شهر آغاز كرده است.
ديروز همچنين بر اثر انفجار يك خودرو بمب گذاري شده در نزديك يك گشتي نظامي آمريكايي در بغداد، چهار رهگذر كشته و چهار تن ديگر مجروح شدند. همچنين در جنوب عراق و در نزديكي مرز كويت طي حمله نيروهاي ارتش و اطلاعات عراق به مزرعه اي در منطقه صفوان، سه شبه نظامي مسلح كشته و يك نفر ديگر مجروح شدند. در اين درگيري ها يك سرباز عراقي نيز كشته و سرباز ديگري مجروح شد. بر اثر اين حمله مقادير زيادي سلاح، مواد منفجره، بمب و چند دستگاه خودرو بمب گذاري شده به دست آمد. در سامرا نيز حمله انتحاري به يك پمپ بنزين منجر به قتل 6 عراقي و جراحت 16 نفر ديگر شد. درشهر بلد در شمال بغداد نيز حمله افراد مسلح به يك خودرو نظامي باعث كشته شدن سه سرباز عراقي شد. ظاهرا هدف اين حمله خودرو حامل خارجي هايي بوده كه براي ارتش آمريكا در عراق كار مي كنند.