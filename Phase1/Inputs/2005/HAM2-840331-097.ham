با برگزاري مرحله چهارم انتخابات
مجلس جديد لبنان امروز تشكيل مي شود
فارس: سعد حريري فرزند رفيق حريري نخست وزير سابق لبنان اعلام كرد فهرست انتخاباتي وي در منطقه شمال لبنان به پيروزي دست يافته است.
به گزارش خبرگزاري فرانسه از بيروت، سعد حريري با اعلام پيروزي فهرست انتخاباتي وي در منطقه شمال لبنان خواهان تغيير و تحول در پارلمان اين كشور شد و گفت: اين آن چيزي است كه ما از ابتدا خواستار آن بوديم.
اين در حالي است كه سليمان فرنجيه وزير كشور سابق لبنان و از هواداران سوريه كه در انتخابات شمال لبنان با ميشل عون رهبر مسيحي لبناني ائتلاف كرده بود به شكست فهرست خود در چهارمين و آخرين مرحله از انتخابات پارلماني لبناني كه روز يكشنبه در شمال اين كشور برگزار شد، اعتراف كرد.
ائتلاف حريري تاكنون 44 كرسي از 128 كرسي پارلمان را به دست آورده است.
آخرين مرحله انتخابات پارلماني لبنان يكشنبه گذشته در دو منطقه شمالي براي انتخاب 13 نماينده مسلمان و 15 نماينده مسيحي اين پارلمان برگزار شد.
در همين حال، با برگزاري  انتخابات  چهار مرحله اي  مجلس  لبنان  و پايان  يافتن  مدت  قانوني مجلس  كنوني ، اين  كشور وارد مرحله  جديدي   شد.
مدت  قانوني  مجلس  لبنان  ديشب پايان يافت و مجلس منتخب امروز در جلسه اي  رئيس  جديد را انتخاب  مي كند كه  نبيه  بري  رئيس  كنوني  مجلس  شانس  بيشتري  دراين  زمينه  دارد.
در اين  ارتباط حزب  الله  لبنان  اعلام  كرده  است  از انتخاب  مجدد بري  براي رياست  مجلس  حمايت  مي كند و وليد جنبلاط رئيس  حزب  سوسياليست  ترقيخواه دروزي  لبنان  نيز اعلام  كرده  است  كه  به  اين  راي  احترام  مي گذارد.
براساس  قانون  اساسي  لبنان ، رئيس  مجلس  به  شيعيان  تعلق  دارد و با توجه به  ائتلاف  اخير، انتظار نمي رود هيچيك  از نمايندگان  شيعه  خود را براي اين  سمت  نامزد كنند.
كابينه  نجيب  ميقاتي  نخست  وزير لبنان  نيز براساس  قانون  امروز استعفاخواهد كرد اما تا تشكيل  كابينه  جديد به  اداره  امور كشور خواهد پرداخت و احتمالا ميقاتي  بار ديگر مامور تشكيل  كابينه  جديد خواهد شد.