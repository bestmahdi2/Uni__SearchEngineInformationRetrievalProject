طرح آموزش سلامت در سطح شهر تهران اجرا مي شود
گروه شهري: ستاد شهر سالم تهران معتقد است ارتقاي سلامت زماني اتفاق مي افتد كه به فرد مهارتي واگذار شود. بنابراين با هدف ارتقاء سلامت جامعه و پيشگيري اوليه از آسيب هاي رواني و اجتماعي اقدام به اجراي طرح استقرار نظام جامع آموزش سلامت در سطح شهر تهران كرده است.
به گزارش روابط عمومي شهرداري تهران، ستاد شهر سالم تهران برپايي حداقل 400 كارگاه مهارت زندگي را امسال در فرهنگسراها و مناطق شهرداري برنامه ريزي كرده است كه در اين طرح عموم شهروندان در تمام مقاطع و گروههاي سني و شغلي به صورت دسته بندي شده در زمينه هاي مختلف تحت آموزش مهارت هاي زندگي قرار خواهند گرفت.اين گروهها ابتدا توسط فرهنگسراها و مناطق شهرداري تهران ثبت نام شده و سپس تحت آموزش اساتيد مجرب قرار مي گيرند.
اين طرح با همكاري معاونت اجتماعي شهرداري تهران، سازمان فرهنگي هنري شهرداري تهران، اداره سلامت روان، وزارت بهداشت و اداره كل بهزيستي استان تهران صورت خواهد گرفت.
طبق طرح هر هفته يك كلاس 2 ساعته براي اين برنامه در نظر گرفته شده است كه براي كودكان و نوجوانان و دختران و پسران به طور جداگانه برگزار مي شود. در كنار آموزش فرزندان، جلساتي نيز براي والدين در نظر گرفته شده است. طول مدت آموزش 12 جلسه بوده كه حداقل 4 جلسه آموزشي مربوط به والدين است.
محتواي آموزشي در قالب جزوه هايي جداگانه والدين، كودكان و نوجوانان در نظر گرفته خواهد شد، مربيان و مدرسان برنامه، در كارگاههاي 3 روزه محتواي برنامه را آموزش ديده و سپس به كودكان، نوجوانان و والدين آموزش خواهند داد.
حداقل تحصيلات مدرسان داشتن مدرك كارشناسي در رشته هاي روانشناسي است كه بسياري از آنها داراي كارشناسي ارشد و شاغل در سازمانهاي مختلف آموزشي مي باشند.
عناوين آموزشي كارگاهها در دو گروه سني 8 تا 18سال شامل خودشناسي و خودآگاهي، مقابله با احساسات، مقابله با استرس ها، مهارت هاي اجتماعي، مهارت هاي حل مساله، مهارت تصميم گيري، مهارت تفكر خلاق و نقاد و گروه دوم شامل سنين متفاوت در قالب، مشاوره قبل از ازدواج، خانواده، روابط زناشويي سالم، پيشگيري از اعتياد، سلامت مادرو كودك، راههاي برقراري ارتباط موثر، اختلالات رفتاري كودكان و نوجوانان، ازدواج هاي فاميلي، پيشگيري از بيماري هاي ژنتيك است.