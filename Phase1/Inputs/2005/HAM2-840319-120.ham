تغييرات عمده در شوراي رهبري حزب بعث سوريه
به جز بشاراسد و چهارتن ديگرهمه اعضاي مركزيت حزب بعث كناره گيري كردند
ايسنا: سخنگوي رسمي دهمين كنگره حزب بعث حاكم سوريه اظهار داشت، اصلاحاتي كه در سوريه انجام مي شود بر اساس نياز و منافع ملي اين كشور است.
به گزارش خبرگزاري كويت - بثنيه شعبان، سخنگوي رسمي دهمين كنگره حزب بعث حاكم سوريه در كنفرانس مطبوعاتي در دمشق گفت: اين اصلاحات در پاسخ به اعمال فشار كشورهاي خارجي نيست.وي در خصوص وقايع اين كنگره اظهار داشت: شركت كنندگان در كنگره خواهان جدايي قوه قضاييه از مجريه، ضرورت صدور قانون مربوط به احزاب و مطبوعات، ايجاد ارتباط بين حزب و دولت، تشويق مسئولان به اعلام املاك و دارايي هايشان در قبل و بعد از رسيدن به قدرت و پيگيري آن از سوي گروه هاي ويژه شدند.
برخي از مقامات نزديك به شركت كنندگان در اين كنگره نيز اظهار داشتند: عبدالحليم خدام، معاون 73 ساله رئيس جمهور سوريه كه درخواستش را براي كناره گيري از كليه پست هاي دولتي و حزبي  اعلام كرده، علت كناره گيري اش به دليل اختلافاتش با فاروق الشرع، وزير امور خارجه بوده است كه به دنبال كناره گيري خدام، الشرع به عنوان معاون رئيس جمهور و مرد شماره دو كشور تعيين مي شود.
از سوي ديگر برخي از اين مقامات سوري در گفت وگو با روزنامه القدس العربي -چاپ لندن- نيز اظهار داشتند كه تمامي اعضاي شوراي رهبري حزب بعث به غير از چهار تن و بشار اسد كه به عنوان دبيركل حزب  بعث است، استعفا دادند.
همچنين اعضايي كه در داخل حزب ابقاء شده اند شامل سليمان قداح، محمد ناجي العطري، فاروق الشرع و سلام الياسين هستند.
همچنين انتظار مي رود كه 10 عضو جديد از جمله غسان اللحام، معاون رئيس جمهور، خليل مشهديه، دبير شاخه حزب بعث در دمشق، عبدالقادر المصري، دبير شاخه حزب بعث در حلب، حسن تركماني، وزير دفاع، عمار ساعاتي، رئيس اتحاديه دانشجويان سوريه، بثنيه شعبان، وزير مهاجرت انتخاب شوند.