سينماي خانگي
يك اثر سفارشي جذاب
فرش باد به معناي كامل يك فيلم خوش ساخت است و در نسخه dvd آن، جدا از فيلم اصلي، دو فيلم پشت صحنه هم هست كه تاكنون پخش نشده.
بزرگمهر كياني- كمال تبريزي كاملا مي دانسته چه مي خواهد بسازد و از فيلمش چه انتظاري داشته. او در فرش باد نشانه هايي از يك كارگردان مسلط را بروز مي دهد و بايد پذيرفت كه تبريزي به يك فيلمساز صاحب ذوق و قريحه بدل شده است.
فرش باد يك اثر سفارشي است، يعني اثري كه بايد مفاهيم و نظرات سفارش دهنده اش را برآورده سازد. اين آثار معمولا به دو گروه تقسيم مي شوند؛ يا فيلم هايي مي شوند كه فيلمساز بدون ظرافت خاصي تنها مفاهيم موردانتظار را به تصوير مي كشد كه معمولا هم كاركردي معكوس پيدا مي كنند يا كارگردان با شناختي كه از موضوع پيدا كرده است توسط ابزار و امكاناتي كه در اختيار دارد اين مفاهيم را به شكلي هنرمندانه و در قالبي خاص ارائه مي دهد. فرش باد در گروه دوم طبقه بندي مي شود. يك فيلم حرفه اي و خوش ساخت كه قرار است نزديكي فرهنگ هاي دو كشور ايران و ژاپن را نمايش دهد و اين را در عشق پاك و بي آلايش دو نوجوان ايراني و ژاپني نشان مي دهد.
فيلم از ميزانسن هاي فوق العاده اي برخوردار است. اوج آن در نيمه دوم فيلم است كه داستان با بافته شدن فرش پيش مي رود و كارگردان با انبوهي از نماهاي متحرك و ماجراهاي فرعي اين قسمت از فيلم را به پيش مي برد. به سكانس جشن نامزدي كه نگاه كنيد حركات دوربين و ميزانسن ها لحظاتي به استانداردهاي جهاني نزديك مي شود، اما شايد همين سفارشي بودن فرش باد است كه سبب مي شود فيلم در حد يك كار خوش ساخت و نه تاثيرگذار
باقي بماند؛ فيلمي كه بيشتر از اينكه گفت وگوي تمدن باشد و برخورد دو ملت، برخورد قوم هاست و آداب و رسوم مردم ايران. روايت لطيف و نرم تبريزي از بافته شدن يك فرش بقدري زيباست كه گاهي حتي بازي بازيگران حرفه اي فيلم هم به چشم نمي آيد و فيلم ساده و بي ادعا، آرام تماشاگر را سرگرم مي كند و در آخر جمله اي را در ذهن تماشاگر حك مي كند كه از دهان پيرزن فرشباف بيرون مي آيد: خدا خودش بندهاي قالي را پاره مي كند تا دل بنده گرفتار را پيش خود ببرد.
اگر نسخه dvd فيلم را تماشا كنيد، دو فيلم پشت صحنه هم در اين نسخه وجود دارد كه تماشاي آنها هم خالي از لطف نيست.