در 40 روز گذشته
13هزار نفر سهام خودرو خريدند
گروه بورس: تازه ترين آمار دريافتي نشان مي دهد، در40 روز سپري شده از سال جديد 13 هزار نفر، سهام 25 شركت خودروساز و قطعه ساز را خريده اند.
به گزارش خبرنگار ما، در اين دوره بخش اعظم خريداران سهام خودرو براي خريد سهام شركت هاي هم خانواده ايران خودرو و ايران خودرو ديزل صف كشيدند؛ به طوري كه در مجموع 5600 نفر دستورهاي خريد خود را براي 160 ميليون سهم دو شركت ياد شده صادر كردند. در اين بين تعداد سهام مبادله شده ايران خودرو ديزل از 127 ميليون سهم فراتر رفت،  ارزش معاملات صورت گرفته بر سهام اين دو شركت نيز در حدود 600 ميليارد ريال برآورد شده است.
گروه خودروسازي سايپا شامل زامياد، سايپا ديزل و خود سايپا نيز 3300 خريدار سهام را به خود جلب كرد. در اين بين يك هزار و 700 نفر براي خريد سهام سايپا، 1200 نفر براي خريد سهام زامياد و 400 نفر هم براي خريد سهام سايپا ديزل به شركت هاي كارگزاري مراجعه كردند.
در اين دوره بالاترين سود از محل افزايش قيمت سهام در بازار نصيب سهامداران سرمايه گذاري رنا شد. اين شركت به عنوان يك «هلدينگ» در صنعت خودرو حضور دارد.ارزش سهام رنا در 40 روز گذشته 4/19 درصد بالا رفت؛ ضمن اين كه قيمت هر سهم گروه بهمن نيز با 1/19 درصد رشد مواجه شد.
زامياد نيز با 3/16 درصد افزايش قيمت، سومين سهم سودآور در جمع خودروسازان بورس بود.
در دوره ياد شده، ارزش سهام سايپا ديزل 6/12 درصد، ايران خودرو 3/12 درصد، ايران خودرو ديزل 9/11 درصد و سايپا 1/10 درصد افزايش يافته است.
فنرسازي زر هم با توجه به رشد 2/7 درصدي قيمت سهام آن، سودآورترين شركت در جمع قطعه سازان به حساب آمده است.