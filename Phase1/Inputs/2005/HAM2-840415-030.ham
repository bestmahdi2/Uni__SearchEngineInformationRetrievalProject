عتيقه
پناه برخدا از حالت من!
سه شنبه16ذي الحجه سنه1301 قمري:
هوا خيلي منقلب است. گاهي گرم، گاهي سرد. غالبا باران مي آيد، مثل بهار. صبح لاله زار رفتم. نايب السلطنه آمد. قدري خصوصيت كردم. بعد من خانه طلوزان رفتم. ديشب چون مهمان داشت باقيمانده شام شب را نگاه داشته بود. مرا دعوت كرد، نهار آنجا صرف شد. بعد به اتفاق، درب خانه رفتيم. شاه، شهر تشريف آوردند. نهار ميل فرمودند. بنا بود فردا چهارشنبه لاله زار تشريف بياورند كه تشريفات ورود ايلچي آلمان را ملاحظه فرمايند. امروز خواهند آمد، پناه بر خدا از حالت من! به عجله لاله زار رفتم. هيچ چيز حاضر نبود. بحمدالله همه را حاضر كردم.
شاه، امين الدوله را جلو فرستاده بودند، بعد خودشان تشريف آوردند. خيلي خيلي پسند فرمودند. بعد به من فرمودند تو كه اين طور سليقه داري، پس چرا درباره من بروز نمي دادي؟ عرض كردم چه وقت فرموديد؟ من در زير سايه شما مي خواهم اسباب پذيرايي امپراتورها را فراهم بياورم. اينها كه نقلي ندارد. حقيقت تعريف خود را نمي كنند، اما تعريف داشت. از همه جهت آراسته و پيراسته بود. شاه حتي به آشپزخانه هم تشريف بردند. خيلي خيلي تعريف كردند.
روزنامه خاطرات اعتمادالسلطنه
ص 321



شاه صفحه نقاشي اش را معجزه مي پنداشت
ناصرالدين شاه ديگر نمي خواست از اوضاع مملكت چيزي بداند و نوكرها نمي خواستند شاه را از احوال مطلع و بيهوده خاطر همايون را از خود برنجانند.
در اينگونه سكوت مايوسانه و فراغت مجعول، شاه علاوه بر تفنن در كامراني گاهي خود را به نقاشي مشغول مي فرمود و چون صنعت رنگ آميزي و تناسب اجسام و علم مناظر، مرايا، نمايش قرب و بعد نياموخته بود، دورنما را بد مي ساخت و متملقين خلوت پادشاهي چندان در تحسين مبالغه مي كردند كه شاه صفحه نقاشي خود را معجزه مي پنداشت.
خاطرات سياسي امين الدوله
ص 174
بقعه بي بي شهربانو
در يك و نيم كيلومتري شمال امين آباد و بر فراز صخره كوهستاني در دامنه جنوبي كوه بي بي شهربانو محوطه اي به طول 32 و عرض 22 متر با ديوار سنگي قرار دارد. اين محوطه از سمت شمال به كوه متصل است. در دو ضلع شرقي و غربي آن در گذشته تنها ديواري از سنگ و گچ و در وسط ضلع غربي، مدخلي وجود داشت كه بعدها مسدود شد و اكنون تنها آثاري از نماي سنگي بالاي مدخل از خارج بنا مشهود است.
در جنوب اين محوطه يك ساختمان تاريخي از دوران آبادي شهر ري وجود دارد كه نمي تواند از قرن چهارم هجري جديدتر باشد و به احتمال زياد به آثار دوره آل بويه تعلق دارد. مهمترين قسمت اين بنا، ساختمان گوشه جنوب شرقي آن است كه گنبد سنگي قديمي آن باقي مانده است. هنگامي كه از خارج به بقعه بي بي شهربانو نگاه شود، علاوه بر گنبد و كاشيكاري عهد قاجاريه كه بر فراز حرم ساخته شده، گنبد سنگي قديمي جلب نظر مي كند.
اين ساختمان از داخل داراي فضاي چهارگوش به ابعاد 6*6 متر است. ضخامت ديوارها مانند تمامي ديوارهاي سنگي قديمي بقعه 160 سانتيمتر و قطر طاق گنبدي شكل آن در پايين نزديك به 80 سانتيمتر و در قسمت تيز طاق حدود 40 سانتيمتر است.
حرم بي بي شهربانو در وسط بنا و متصل به اتاق باريك و طويلي قرار دارد كه ديوارهاي آن به صورت قديم حفظ شده است. برفراز حرم نيز گنبدي از اوايل قاجاريه ديده مي شود. اتاق سمت غرب حرم، محل مسجد است كه روشنايي آن از طريق سقف تامين مي شود.
بناي اصلي و قديمي بقعه بي بي شهربانو، مشتمل بر يك حياط بزرگ و چهار اتاق در جنوب است. اتاق گوشه جنوب شرقي و اتاق باريك مجاور آن و حرم فعلي بي بي شهربانو هريك مدخلي به اين حياط داشته است. امروزه قسمتي از فضاي حياط را به رواق صحن زنانه تبديل كرده اند.
در اين بقعه صندوق منبت كاري عتيقه اي وجود دارد كه روي اضلاع شمالي و شرقي آن، تزئينات منبت كاري و كتيبه هاي متعدد به خط ثلث برجسته نقش بسته است. روي صندوق، تاريخ 888 هجري قمري حك شده است. علاوه بر آن كتيبه هايي هم روي در ورودي اصلي بقعه كه در شرق قرار دارد، به چشم مي خورد.
صاحب مدفن را بي بي شهربانو، دختر يزد گرد سوم و همسر امام حسين(ع)، مي دانند كه از ديد تاريخي قابل قبول به نظر نمي رسد.