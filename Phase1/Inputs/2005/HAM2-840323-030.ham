تاسيس صندوق حمايتي مدارس غيرانتفاعي ضرورت ندارد
مركز پژوهش هاي مجلس شوراي اسلامي تاسيس صندوق حمايت از توسعه مدارس غيردولتي در شرايط فعلي را ضروري نمي داند و معتقد است كه اگر مجلس شوراي اسلامي با تاسيس چنين صندوقي موافقت كند، دولت را مجبور خواهد كرد سالانه حدود 200 ميليارد تومان به اين صندوق كمك كند.
مركز پژوهش هاي مجلس نظر كارشناسي خود را درباره لايحه اصلاح قانون تاسيس مدارس غيرانتفاعي و الحاق موادي به آن اعلام كرد كه در اين گزارش آمده است: اين لايحه پيش از اين نيز در سال 1381 به مجلس تقديم شد و در كميسيون آموزش و تحقيقات، مورد بررسي قرار گرفت، اما اكنون اگرچه نسبت به لايحه قبلي از اصلاحات خوبي برخوردار شده، ولي هنوز داراي مشكلاتي است كه بايد رفع شود.
دفتر مطالعات فرهنگي مركز پژوهش ها در خصوص بند الف ماده 4 اين لايحه مبني براخذ مجوز رسمي از وزارت آموزش و پرورش براي واحدهاي آموزش در مقاطع مختلف تحصيلي(كودكستان،  دبستان،  راهنمايي، دبيرستان،  آموزشگاه هاي آمادگي كنكور و كلاس هاي تقويتي)افزود: تمامي اين موارد مقاطع تحصيلي به شمار نمي روند، زيرا مقاطع تحصيلي آموزش و پرورش شامل ابتدايي،  راهنمايي،  متوسطه و پيش دانشگاهي هستند.
اين گزارش در خصوص تبصره ماده 13، با پيشنهاد حذف كلمه وزارت از عبارت وزارت آموزش و پرورش، تصريح كرد كه از طريق وزارت آموزش و پرورش نمي توان براي مناطق آموزشي مختلف كشور دانش آموز معرفي كرد.همچنين اين دفتر با ايجاد صندوق حمايت از توسعه مدرسه هاي غيردولتي- كه اعتبار مورد نياز آن از طريق 50 درصد سرانه سالانه دانش آموزي در بخش دولتي به ازاي كل دانش آموزان شاغل به تحصيل در مدارس غيردولتي با مشاركت موسسان صندوق تامين مي شود - مخالفت كرده و آن را باعث تحميل مشكلات فراوان بر دولت دانست.
اين دفتر معتقد است، دولت در بسياري از موارد توان پرداخت حق و حقوق و مطالبه هاي فرهنگيان و معلمان خود را بدرستي ندارد، لذا ايجاد چنين صندوقي، در نهايت بدبيني معلمان را به دنبال خواهد داشت.
اين گزارش تصريح كرد كه صندوق حمايت از توسعه مدارس غيردولتي – در صورت تاسيس- در برنامه چهارم يكهزار ميليارد تومان سرمايه خواهد داشت و در پايان برنامه پنجم نيز سهم سرمايه آن دست كم به 2هزار ميليارد تومان بالغ مي شود كه اين رقم تقريبا يك دوم بودجه فعلي پرداختي به آموزش و پرورش مي شود.