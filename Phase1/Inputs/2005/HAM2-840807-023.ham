آواي موسيقي
به ياد يك دوست
يكي از خصوصيت هاي بارز آثار كريستف كيشلوفسكي موسيقي هايش بود كه بار عمده اي از جذابيت و حتي روايت فيلم را بر عهده داشتند. دليل اين موفقيت و چشمگيري موسيقي فيلم هاي كيشلوفسكي هم به اين برمي گشت كه او با آهنگساز فيلم هايش رفاقتي فراتر از كار داشت و تقريبا در اكثر كارهاي آخرش، فقط با يك نفر به عنوان آهنگساز همكاري كرد و آن كسي نبود جز زبيگنيف پرايزنر.
پرايزنر هم مثل خود كيشلوفسكي اهل لهستان بود و در فيلم هاي دكالوگ، زندگي دوگانه ورونيك و آبي، سفيد، قرمز با كيشلوفسكي همكاري كرد. نتيجه اين همكاري هم دو جايزه سزار(اسكار فرانسوي)و يك جايزه خرس نقره اي از جشنواره برلين بود. سه سال متوالي هم در سال هاي 1991، 1992 و 1993 از طرف انجمن منتقدين لس آنجلس عنوان برجسته ترين آهنگساز موسيقي فيلم را كسب كرد.
زماني، ما به آفرينش كنسرتي كه روايت داستان زندگي باشد، به ايده مشتركي دست يافتيم. نخست ما مكاني را در آكروپليس آتن در نظر گرفتيم. كريستف كيشلوفسكي، كارگردان و كريستف پيسيه ويچ عهده دار نوشتن طرح و من در حال تدارك تصنيف موسيقي شدم. باري، ما چنين انديشيديم كه اين نقطه آغاز مجموعه اي از اجراهاي موسيقي خواهد شد و در مكان هاي گوناگون جالب در سرتاسر جهان ظرف چند سال آينده گسترش خواهد يافت، اما سرنوشت، پايان ديگرگونه اي را رقم زد. كريستف كيشلوفسكي روز 13 مارس 1996 بدرود حيات گفت. بدين خاطر نخستين بخش ركوئيم براي دوستم درواقع وداعي ست با كريستف كيشلوفسكي. من اين موسيقي را پيشكش مي كنم به او.
آلبوم ركوئيم براي دوستم در سال 98 در سرتاسر جهان منتشر شد و همان طور كه پرايزنر در بروشور آلبوم نوشته، اداي ديني ست از طرف يك دوست به يك هنرمند بزرگ. اين آلبوم را در ايران شركت ايران گام منتشر كرده و مي توانيد آن را به دو صورت كاست و cd تهيه كنيد، درضمن اگر هم از آثار پرايزنر خوشتان آمد، مي توانيد آلبوم موسيقي هاي قرمز، سفيد، آبي و زندگي دوگانه ورونيك را هم كه توسط همين شركت منتشر شده تهيه كنيد و از آنها لذت ببريد.