انفجارهاي خونبار در عراق
بر اثر دو انفجار بسيار قوي در نزديكي منطقه سبز بغداد 11 نفر كشته و 37 تن ديگر زخمي شدند. اين دو خودرو بر سر راه كاروان خودروهاي پليس عراق منفجر شد. در همين روز در حمله افراد ناشناس به مركز پليس شهر كركوك دست كم سه تن از نيروهاي پليس كشته و سه نفر ديگر مجروح شدند. ديروز نيز در حمله به نيروهاي گارد ملي عراق يك نظامي كشته و سه تن ديگر مجروح شدند. در حمله اي ديگر در اين شهر سه شهروند بغداد مجروح شدند.
در شمال بغداد نيز ديروز سه سرباز عراقي بر اثر انفجار بمب در نزديكي شهر بلد كشته شدند و طي انفجاري مشابه در استان صلاح الدين، دو نيروي پليس عراق به قتل رسيدند.
ديروز همچنين 4 نيروي پليس در جريان يك حمله به شهر المحاويل در جنوب بغداد كشته شدند در اين عمليات شش تن نيز مجروح شدند.
نيروهاي انگليس
سال آينده مي روند
وزير امور خارجه انگليس پيش بيني كرد اين كشور احتمالا سال آينده ميلادي نيروهايش را از عراق خارج مي كند.
جك استراو در گفت وگو با روزنامه انگليسي فايننشال تايمز در پاسخ به سئوالي در خصوص سياست دولت اين كشور در عراق گفت: لندن ممكن است سال آينده ميلادي نيروهاي خود را از عراق خارج كند.
طالباني: اسلام فقط يكي از منابع قانونگذاري عراق است
ايسنا: جلال طالباني رئيس جمهور عراق، در گفت وگو با روزنامه فرانسوي ليبراسيون با اشاره به اين كه بهتر است قانون اداري دولت موقت به عنوان منبع اصلي تدوين قانون اساسي به كار گرفته شود، اظهار داشت: بسيار مايلم كه نظام عراقي فدرال را براساس دموكراسي و برابري تشكيل دهم.
وي درباره درخواست آيت الله سيستاني مبني بر تكيه بر اسلام به عنوان منبع اصلي قانونگذاري گفت كه قانون اداري دولت موقت، اسلام را يكي از منابع قانونگذاري مي داند نه اين كه آن را تنها منبع بداند.
طالباني در پاسخ به اين سئوال كه آيا همواره خواهان پيوستن كركوك و چاه هاي نفتي آن به كردستان عراق است گفت: اين مساله بعد از عادي شدن وضعيت شهر مورد بررسي قرار خواهد گرفت. در حال حاضر توافقهايي مبني بر بازگشت كردهايي كه از سوي نظام بعثي رانده شده اند و همچنين كوچاندن كساني كه براساس سياست عربي كردن منطقه به آنجا انتقال داده شده اند، انجام شده است.
وي درباره حضور نيروهاي بيگانه در عراق اظهار داشت:  بهتر است اين نيروها تا زمان آمادگي كامل نيروهاي عراق براي برعهده گرفتن امنيت، در كشور باقي بمانند.
رئيس جمهور عراق درباره عفو تروريستها كه قبلا از آن سخن گفته بود، بيان داشت: اين عفو شامل تمامي تروريست ها نمي شود؛ بلكه تنها شامل كساني مي شود كه فكر مي كردند مي توانند با مقاومت آمريكايي ها را مجبور به خروج بكنند؛  اما در حال حاضر دريافته اند كه انجام چنين امري ممكن نيست.
وي در خصوص چگونگي حضور اهل سنت در دولت جديد گفت: آنها به دليل تهديدات موجود از سوي تروريست ها در انتخابات شركت نكرده اند و در حال حاضر هم بهاي اشتباهات تاكتيكي برخي از رهبرانشان را مي پردازند.
در همين حال همسر غازي الياور رئيس جمهوري دوره موقت عراق خود را نامزد احراز سمت معاونت نخست وزير عراق كرد.
حمايت طالباني از سازمان بدر
جلال طالباني رئيس جمهور دولت انتقالي عراق حمايت خود را از سازمان بدر وابسته به مجلس اعلاي انقلاب اسلامي اعلام كرد.
طالباني در ديدار تعدادي از اعضاي سازمان بدر گفت: من در هر نشستي كه نام سازمان بدر مطرح مي شود از اين سازمان و طرفدارانش حمايت مي كنم زيرا آنها شهداي زيادي در راه مبارزه با رژيم صدام داده اند و انسان هاي مومن و مخلصي هستند.
وي در اين ديدار همچنين از مبارزات و مجاهدت هاي آيت الله شهيد سيد محمد باقر حكيم تمجيد كرد.