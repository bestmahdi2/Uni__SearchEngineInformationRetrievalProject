رابطه مستقيم ايدز با هروئيني كه در افغانستان توليد مي شود
ايرنا: تازه ترين آمارهايي كه در كنفرانس «جامعه بين المللي ايدز» در «ريودو ژانيرو» منتشر شده نشان مي دهد كه سرعت شيوع بيماري ايدز با هروئيني كه در افغانستان توليد و صادر مي شود رابطه مستقمي دارد. به گزارش راديو بي بي سي شيوع بيماري ايدز در ايران، آسياي ميانه و بخش هايي از شرق اروپا با نرخ هشداردهنده اي در حال گسترش است. آمار تهيه شده نشان مي دهد كه ايران، تاجيكستان، ازبكستان، بلاروس، مولداوي و اوكراين از كشورهايي هستند كه در آينده با اپيدمي بيماري ايدز روبه رو خواهند شد. تا اين اواخر در اين كشورها شمار كساني كه آلوده به ويروس «اچ آي وي» بودند به نسبت اندك بود. بي بي سي گفت: پروفسور «كريس بيرر» از دانشگاه جان هاپكينز آمريكا بر اين عقيده است كه اپيدمي بيماري ايدز همان مسير قاچاق مواد مخدر در منطقه را دنبال مي كند.