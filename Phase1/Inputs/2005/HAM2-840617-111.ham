توسط يكي از شاخه هاي نظامي فتح
مشاور نظامي محمودعباس ترور شد
گروه سياسي: موسي عرفات برادرزاده ياسر عرفات و مشاور نظامي محمودعباس رئيس تشكيلات خودگردان فلسطين ديروز هنگام تبادل آتش بين افراد مسلح و محافظانش در خانه اش كشته شد.
موسي عرفات كه در زمان ياسر عرفات رئيس سرويسهاي امنيتي فلسطيني بود مخالفان و دشمنان زيادي داشت. وي پس از به قدرت رسيدن محمود عباس از كار كنار گذاشته شده بود.
موسي عرفات حتي در داخل سازمان فتح نيز مخالفان شديدي داشت به گونه اي كه گردانهاي شهداي الاقصي، گروه مسلح وابسته به فتح، وي را نماد فساد در تشكيلات خودگردان مي دانستند.
وي در سال 1990 و در بحبوحه توافقهاي اسلو به سرزمين هاي اشغالي بازگشت و رياست اطلاعات نظامي را برعهده گرفت.
مخالفان امر معتقدند در زمان وي سركوبهاي گسترده گروه هاي مسلح فلسطيني به وقوع پيوست.
موسي عرفات يك بار نيز در سال 2003 هدف سوءقصد قرار گرفت.
در حادثه ديروز فرزند موسي عرفات كه از افسران اطلاعاتي نظامي فلسطين است به همراه سه تن از نگهبانان وي توسط مهاجمان ربوده شدند.
در پي ترور موسي عرفات، كميته هاي مقاومت مردمي فلسطين(از شاخه هاي نظامي فتح)مسئوليت ترور وي را برعهده گرفت.
در همين حال نصر يوسف وزير داخلي تشكيلات خودگردان فلسطين ديروز در پي ترور موسي عرفات از برقراري حالت آماده باش در سرويسهاي امنيتي فلسطين خبر داد.
نصر يوسف در بيانيه اي با اعلام برقراري آماده باش در صفوف نيروهاي امنيتي پس از ترور موسي عرفات بر لزوم پيگرد عاملان اين جنايت به هر بهاي ممكن تأكيد كرد.
اين بيانيه همچنين از تشكيل يك كميته تحقيق درباره اين حادثه و مشاركت مستقيم نصر يوسف در عمليات اين كميته خبر داد.
وي ترور موسي عرفات را براي اوضاع امنيتي و داخلي بسيار خطرناك دانست و گفت چنين جنايت وحشيانه اي در شرايط حساس كنوني قابل چشم پوشي نيست و بايد به هر بهاي ممكن پيگيري شود.