طي يك برنامه 6 ساله در مشهد صورت مي گيرد
تجهيز 116 تقاطع به سيستم كنترل هوشمند
تهران در سال 79، به سيستم كنترل مركزي هوشمند مجهز شد و در مشهد نيز به عنوان دومين كلانشهر اين سيستم از سال 82، مورد بهره برداري قرار گرفت و اكنون 11 تقاطع مشهد به اين سيستم مجهز و تا پايان ماه جاري 5 تقاطع ديگر نيز به اين سيستم مجهز خواهند شد. با همين هدف و به منظور كنترل و بهبود وضعيت ترافيك شهر مشهد طي يك برنامه 6 ساله، 116 تقاطع در اين شهر به سيستم كنترل مركزي هوشمند scats مجهز مي شود.
مسئول مركز كنترل ترافيك مشهد در اين مورد گفته: سيستم scats يك سيستم مجهز و به روز دنياست و بسيار پيشرفته تر از سيستم هاي چند بازه اي و كنترل مركزي است.
دكتر امامي معتقد است در حال حاضر از سيستم مركزي هوشمند در 56 شهر دنيا و 13 هزار تقاطع بهره برداري شده است. استفاده از سيستم  هاي هوشمند تاثير مستقيم و مطلوبي در كاهش بار ترافيك و روان سازي آن دارد، از اين رو امامي گفته با اجراي سيستم scats وضعيت ترافيكي مشهد تا 40 درصد بهبود يافته كه البته اين مسئله با توجه به وضعيت ترافيك هر شهري متغير است.
او قابليت هاي اين سيستم را كنترل زمانبندي چراغ به صورت مركزي هوشمند، تنظيم كنترل هاي مركزي از مركز كنترل، ايجاد موج سبز براي خودروهاي ويه، ثبت و گردآوري اطلاعات ترافيك روزانه، نمايش وضعيت عملكرد تجهيزات تقاطع، چشمك زن نمودن تقاطع در ساعات خلوت روز، آمارگيري از اطلاعات ترافيك و خرابي ها به صورت روزانه عنوان كرد.
امامي مزاياي ديگر سيستم هاي كنترل مركزي هوشمند scats را اين طور مطرح كرد: از مهمترين مزاياي اين سيستم، كاهش زمان سفر تا 15 درصد، كاهش تاخير در تقاطع هاي چراغ دار تا 35 درصد، كاهش مصرف سوخت 12 درصد، كاهش نشر آلاينده ها 10 درصد، كاهش مدت جمع آوري صحنه تصادفات 35 درصد، كاهش تاخير در عبور از تقاطع ها تا 20 درصد، كاهش تاخير وسيله نقليه سانحه ديده به ميزان 60 درصد است. مسئول مركز ترافيك سازمان ترافيك مشهد گفت: براي تجهيز تقاطع ها به اين سيتسم، يكسري ملزومات فني و فرهنگي لازم است كه از جمله ملزومات فرهنگي اين طرح، رعايت مقررات راهنمايي و رانندگي توسط شهروندان است زيرا اين سيستم بر پايه يكسري فرضيات است. وي مهمترين ملزومات فني اين سيستم را يكنواخت سازي پايه فريم هاي فرماندهي، كابل كشي زميني، نصب فانوس و شمارشگر معكوس زماني و سنسور گذاري(حسگر)دانست.
دكتر امامي اعلام كرد: سيستم هوشمند بر اساس حجم ترافيك در هر چند دقيقه زمانبندي، تنظيم مي شود و همچنين امكان ساخت نرم افزار و نقشه  ترافيك شهر را فراهم مي كند.
وي دو خاصيت اين سيستم را كنترل مركزي و كنترل هوشمند ذكر كرد و گفت: در اين سيستم ها چون اطلاعات توسط دستگاه محاسبه مي شود در هر لحظه امكان تغيير زمانبندي فازهاي مختلف وجود دارد. استفاده از سيستم هاي كنترل هوشمند يكي از روش هاي مناسب در كنترل ترافيك در دنيا به حساب مي آيد كه به ترتيب بعد از تهران در شهرهاي بزرگ ايران در حال نصب و راه اندازي است.