همزمان با روز جهاني مبارزه با مواد مخدر
نخستين بيمارستان 400 تختخوابي درمان معتادان كشور افتتاح مي شود
گروه اجتماعي:ليلا خاكسار- نخستين و بزرگترين بيمارستان درمان معتادان كشور با ظرفيت 400 تخت در تهران، امروز همزمان با روز جهاني مبارزه با مواد مخدر افتتاح مي شود.
دكتر علي هاشمي دبير كل ستاد مبارزه با مواد مخدر با اعلام اين مطلب گفت: با همه تلاش هايي كه در زمينه مبارزه با مواد مخدر صورت مي گيرد كه قابل اهميت و ارزنده است، اما تلاش ستاد مبارزه با مواد مخدر طي سال هاي اخير همچنان به سوي كاهش تقاضا بوده تا با تلاش هاي فرهنگي و بالا بردن فرهنگ مقابله فرهنگي بتوانيم گامي مؤثر در اين خصوص برداريم.
دكتر علي هاشمي همچنين با اشاره به امحاي 50 تن مواد مخدر اعم از حشيش، سوخته، شيره  و... در مراسم «روز جهاني مبارزه با مواد مخدر» در دانشگاه علوم انتظامي و با حضور تمامي مسؤولان مربوطه داخلي و سفراي خارجي، در خصوص عناوين ايام هفته جهاني «مبارزه با مواد مخدر» تصريح كرد: يكشنبه 29 خرداد ماه با عنوان «مبارزه با مواد مخدر، مشاركت عمومي و تشكلهاي مردمي»، دوشنبه 30 خرداد «مبارزه با مواد مخدر، جوانان و اطلاع رساني»، سه شنبه 31 خرداد «مبارزه با مواد مخدر، درمان اعتياد و كاهش آسيب»، چهارشنبه اول تير ماه «مبارزه با مواد مخدر، ناركوتروريسم»، پنجشنبه 2 تير ماه «مبارزه با مواد مخدر، زيانهاي اقتصادي آن» و جمعه 3 تير ماه «مبارزه با مواد مخدر و تأثير دين در كاهش آسيبهاي اجتماعي» نامگذاري شده است.
وي با اشاره به نامگذاري روزهاي شنبه و يكشنبه4، و 5 تير ماه، به ترتيب با عنوان «مبارزه با مواد مخدر، پيشگيري اوليه» و «مبارزه با مواد مخدر، تقدير از شهداي اين عرصه» گفت: همزمان با اين هفته سه نمايشگاه از دستاوردهاي عرصه مبارزه با مواد مخدر در مجمع فرهنگي شقايق، پارك رازي و فرهنگسراي دانشجو برگزار خواهد شد.
پيام كوفي عنان به مناسبت روز جهاني مبارزه با مواد مخدر
دبير كل سازمان ملل متحد آمار مصرف كنندگان مواد مخدر در جهان را 200 ميليون اعلام كرد.كوفي عنان در پيامي كه به مناسبت روز بين المللي مبارزه با مواد مخدر، 26 ماه ژوئن 2005، 5 تيرماه ضمن اعلام اين مطلب افزود: براي به دام افتادگان اعتياد، تنها راه خلاص درمان است و گزينه جست وجو براي درمان نه تنها شهامت آميز، بلكه اغلب نجات زندگي است. آنهايي كه جسارت بستن مسير استفاده از مواد مخدر را بر روي خود ندارند، بايد درس شجاعت از ديگران بياموزند و به گونه اي راسخ پرهيز از مواد مخدر را انتخاب كنند.
حميد صرامي مدير كل فرهنگي و پيشگيري ستاد مبارزه با مواد مخدر نيز گفت: موضوع آموزش و مصون سازي افراد سالم در مقابل مواد مخدر به منظور پيشگيري از اعتياد از سال 81 مطرح شد و در سال 82 به تثبيت رسيد و از سال 83 فعاليت هاي مردمي آغاز و امسال براساس برنامه چهارم توسعه به صورت فراگير اجرا مي شود.