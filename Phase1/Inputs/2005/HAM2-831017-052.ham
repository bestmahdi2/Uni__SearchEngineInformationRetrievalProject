سرشماري زمستانه وحوش
رئيس اداره حفاظت محيط زيست شاهرود از شروع طرح زمستاني سرشماري وحوش در مناطق حفاظت شده و آزاد اين شهرستان خبر داد.
ميكاييل علي ميرزايي روز سه شنبه به خبرنگار ايرنا گفت: در اجراي اين طرح كه به مدت يك ماه ادامه مي يابد، هشت گروه عملياتي از كارشناسان، كاردانان و محيط بانان محيط  زيست مشاركت دارند.
وي هدف از اجراي اين طرح را آگاهي از شمار وحوش و روند افزايش يا كاهش جمعيت آنها براي اعمال مديريت بهتر در اين خصوص عنوان كرد.
علي ميرزايي مناطق حفاظت شده خاروتوران، خوش ييلاق، شكارممنوع تپال و نيز مناطق آزاد شاهوار، سوخته كوه، فيروزآباد، سياه كوه و منطقه كي كي را از جمله مناطق اجراي اين طرح ذكر كرد.
شهرستان شاهرود با داشتن 5 ميليون و 70 هزار هكتار منطقه حفاظت شده و شكار آزاد، يكي از مناطق مهم زيست محيطي كشوري است كه گونه هاي منحصر به فرد گياهي و جانوري چون يوزپلنگ، گورخر آسيايي، زاغ بور، هوبره و انواع گونه شكاري را در خود جاي داده است.
سرشماري زمستان سال قبل نشانگر افزايش جمعيت گونه هاي مختلف چهارپايان بين 5 تا 27 درصد نسبت به سال 81 بوده است.
براساس نتايج اين سرشماري، بيشترين ميزان اين افزايش مربوط به گونه هاي كل و بز بوده كه از 2 هزار و 68 راس در سال 81 به 2 هزار و 631 راس در سال 82 رسيده است.
طبق اين آمار جمعيت گونه هاي قوچ و ميش، گور خر، آهو و جبير به ترتيب با 9، 8، 7 و 5 درصد افزايش، 4هزار و 931 راس، 304 راس، 321 راس و 189 راس بوده است.