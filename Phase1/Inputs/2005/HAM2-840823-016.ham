با فرزانگان
ولتا
ولتا در سال 1745 در كومو در نزديكي ميلان ايتاليا به دنيا آمد. دايي ولتا مسئوليت تربيت وي را كه در كالج يسوعي محلي آغاز شده بود، به عهده گرفت. سپس دايي ديگرش كه از فرقه دومينيكي و در معتقدات يسوعي با او سهيم بود، آن را به پايان رساند. ولتا تحصيلاتش را در مدرسه مذهبي بنتسي ادامه داد و در آنجا بود كه كتاب لوكرتيوس سخت بر او اثر گذارد. دايي هاي او مي خواستند كه او پيشه وكالت را كه از سوي خانواده مادرش شغل آبرومندي شناخته شده بود برگزيند اما ولتا ترجيح داد كه از آنچه او نبوغ خود مي ناميد پيروي كند و اين نبوغ او را در 18 سالگي به مطالعه درباره برق كشاند. ولتا در 29 سالگي معلم مدرسه شبانه روزي كوم شد. در همين موقع اسباب هاي مختلف الكتريكي از قبيل الكتروفور، آب سنج، الكتروسكوپ و... را ساخت و شهرت بسياري كسب كرد و در سال 1779 با سمت استادي در دانشگاه پاوي مشغول به كار شد. ولتا در اختراع الكتروفور(دستگاه برق ساز)خود يعني شگفت انگيزترين ابزار برقي پس از بطري ليد، اين بينش را كه صمغ(رزين)برق خود را بيش از شيشه حفظ مي كند با اين واقعيت تلفيق كرد كه يك ورقه فلزي و عايق بارداري كه خوب تنظيم شده باشند، مي توانند جرقه هاي فراوان توليد كنند، بي آنكه برق را ضعيف سازند. در سال 1772 ولتا صورت مفصل و دشواري از الكتريسيته را منتشر كرد كه بيش از پيش مويد اين نظر عجيبش بود كه برق هاي ناهمنام در پيوند يك عايق باردار و يك هادي كه موقتا  به زمين وصل شده است فقط به اين منظور يكديگر را خنثي مي كنند كه در تجزيه هاي بعدي با تقويت مجدد پديد آيند.
گازسنج ولتا يكي از مهمترين كشف هاي سده 18 را محقق ساخت و آن عبارت بود از كشف تركيب آب كه لاوازيه در ميان چيزهاي ديگر با جرقه زدن اكسيژن و هيدروژن روي جيوه بدان پي برد. مطالعات بعدي ولتا در مورد هوا مربوط مي شد به عمل و تاثير گرما در گازها و بخارها. تصور كلي او از گرما دنباله نظريه هاي كرافردوكرون در باره سيالات است، با يك استثناي خاص؛ گو آنكه منابع او پديده گرماي نهان را به تركيبي شيميايي نسبت مي دادند كه موجب تغيير حالت بود. او گرما را عمده ساخت وگرماي نهان را نتيجه جهش بعدي در ظرفيت گرماي ويژه دانست. ولتا در اندازه گيري انبساط هوا به عنوان تابعي از گرما يا شايد تابعي از دمايي كه در دماسنج جيوه اي نشان داده مي شود موفق تر بود ولي مجلاتي كه مخصوص انتشار اين نتايج بودند در خارج ايتاليا كمتر خوانده مي شدند. در هر حال حق قضيه ثابت بودن ضريب انبساط هوا بنا بر راي يكپارچه كنگره بين المللي فيزيكدانان در كومو كه به پاس صدمين سال درگذشت او تشكيل شده بود، بار ديگر به ولتا برگردانده شد.
در سال 1780 موضوع بحث مجامع علمي، الكتريسيته بود. والش ثابت كرده بود كه تكان حاصل از تماس يا ماهي تورپيل از نوع تكان هاي الكتريكي ست. در سال 1773 ماهي مزبور را تشريح و عنصر مولد الكتريسيته را پيدا كرد. هنتر عنصر مشابهي در بدن يكي از انواع ماهي ها پيدا كرد. به اين ترتيب فكر اينكه حيوانات ديگر هم بايد داراي اين عضو باشند قوت گرفت. لويي گالواني استاد تشريح دانشگاه بولوني در سال 1780 اين آزمايش را روي قورباغه انجام داد به طوري كه قورباغه را به برق گير آويزان كرد. گالواني براي اطمينان كامل در هواي خوب قورباغه را به بالكن فلزي منزل خودش آويزان كرد ولي نتايج قبلي مشاهده نشد. يك شب كه حوصله اش از نگرفتن نتيجه به سر آمده بود با عصبانيت قورباغه را از محلي كه آويزان كرده بود جدا كرد و در اين موقع به موجب تصادف، در اثر تماس گاز انبري كه به وسيله آن، قورباغه را گرفته بود با بالكن، تكاني در قورباغه مشاهده مي كند و فكر مي كند كه واقعا الكتريسيته حيواني را كشف كرده است، ولي صداي مخالفي از ولتا بلند شد كه الكتريسيته اي كه در اين عمل به وجود آمده فقط در اثر تماس گازانبر و بالكن آهني ست. ولتا در واقع تجربيات گالواني را تكرار كرد و در صدد بر آمد كه ثابت كند قورباغه دخالتي در ايجاد الكتريسيته نداشته است؛ آنگاه سكه اي از نقره و قطعه اي روي به كار برد و آنها را به وسيله پارچه ابريشمي اسيددار از هم جدا كرد و بدين وسيله پيل الكتريكي تشكيل شد. اين پيل فقط جرقه توليد نمي كرد بلكه جرياني متصل كه در حال عبور بود ايجاد مي كرد. دانشمند بزرگ، روز 20 مارس 1800 ضمن نامه اي اكتشاف خود را به جامعه پادشاهي اطلاع مي دهد و از همين زمان شهرت فراواني در سراسر اروپا كسب مي كند. كشف او تاثير عميقي در مجامع علمي به وجود آورده و ناپلئون او را به پاريس دعوت مي كند و از او مي خواهد كه تجربه  اش را در مقابل آكادمي تكرار كند و بعد از اثبات آن ، او را به سمت كنت و سناتور كشور ايتاليا انتخاب مي كند. ولتا بعد از سه سال از شغل خود كناره مي گيرد و به كوم مي رود. او در سال 1827 در 82 سالگي زندگي را وداع  گفت.
هيلبرت
هيلبرت، يكي از موسسان رياضيات قرن بيستم و در بسياري جهات، به وجود آورنده مكتب صورتگرايي رياضيات است كه در رياضيات محض اين قرن نفوذ زيادي داشته است.يكي از دستاوردهاي اساسي او در صورتگرايي، مبناهاي هندسي(foundations of geometry)اوست كه برخلاف مباني آكسيوماتيكي نسبتا شهودي تر اقليدس، در بنا كردن هندسه بر مبناي آكسيو ماتيكي محض مطرح شده است.
وي يكي از رياضيدانان بزرگ جهان در نيمه اول قرن بيستم و آلماني است. در كونيگسبرگ متولدشد و در سال 1884 از دانشگاه اين شهر درجه دكتري گرفت وقريب 10 سال را به تدريس در آن دانشگاه گذراند. سپس درسال 1895 به استادي دانشگاه گوتينگن رسيد وتا آخرعمر در اين شهر زيست. كارهاي رياضي اوبسيار عميق ومتنوع است و از آن جمله مي توان تئوري پاياها، تئوري ميدان هاي جبري وتحقيق در مباني هندسه وتحقيق در مباني رياضيات ومعادلات انتگرالي وفيزيكي را ذكر كرد. او سهم عظيمي در آناليز رياضي داشت. فضاهاي برداري بي نهايت بعدي ابداعي او كه به فضاهاي هيلبرت مشهورند، راه را براي بنيانگذاري آناليز تابعي گشود.