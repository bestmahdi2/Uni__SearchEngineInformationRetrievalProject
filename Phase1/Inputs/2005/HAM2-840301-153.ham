نگاه تازه و جدي تر پرسپوليس
امير بهادري نژاد
معمولاً در يك دوره رقابت سراسري(ليگ)، تيم هايي كه مدعي كسب عنوان قهرماني هستند با يك مقطع فرود مواجه مي شوند. برخي از تيم ها، ابتداي فصل را ضعيف آغاز مي كنند اما پس از پشت سر گذاشتن اين مقطع، زمان اوج گيري آنها آغاز مي شود كه نقطه پايان اين روند صعودي، پايان فصل است.همچنين تيم هايي وجود دارند كه در ميانه راه تنزل مي كنند.اما مجدداً اوج مي گيرند. به عبارتي ديگر نمودار حركتي اين نوع تيم ها مانند حرف «u» در زبان انگليسي است. اما در اين ميان گروه سومي نيز وجود دارد كه تيم هاي اين گروه، فصل جديد را مقتدرانه آغاز مي كنند اما به تدريج آمادگي و انرژي هفته هاي نخست را از دست داده و پس از گذشت يك سوم از فصل، روند نزولي آنها آغاز مي شود.
تيم پرسپوليس نيز در رقابت هاي اين فصل از قاعده اي كه قبلاً به آن اشاره شده مستثني نبود با اين تفاوت كه اين تيم در دو مقطع زماني، روند نزولي را تجربه كرد و در واقع همين عامل باعث دور شدن اين تيم از كورس قهرماني شد(البته شايد در دو هفته مانده از ليگ برتر اتفاقاتي رخ بدهد كه منجر به صعود پرسپوليس به صدر جدول بشود).
پرسپوليس فصل جديد را بسيار بدآغاز كرد كه حتي هر لحظه احتمال بركناري مربي آلماني اين تيم احساس مي شد اما به ناگهان اين تيم اوج گرفت و خود را به صدر جدول نزديك كرد. به هر حال اينگونه تصور مي شد كه اين تيم پرتماشاگر روند رو به رشد خود را حفظ كند اما در هفته هاي پاياني فصل زماني كه اين تيم بيش از هر زمان ديگري به كسب حداكثر امتياز از ديدارهاي خود نياز داشت، بازي هاي پر انتقادي را ارايه داد و فرصت طلايي براي نزديك شدن به صدرنشينان از دست رفت.
نمايش ضعيف پرسپوليس در برابر تيم هايي چون فجر، پاس، سايپا و سپاهان باعث شد تا اين تيم در سرنوشت سازترين مقطع فصل جاري 7 امتياز از دست بدهد. تجربه نشان داده تيمي كه در دو مقطع در طول يك فصل با افت مواجه شود به ندرت مي تواند به قهرماني برسد. اما به چه دليل پرسپوليس در فصل جاري پرنوسان ظاهر شده است:
در رقابت هاي فصل جاري،  پرسپوليس يك تيم متعادل نبوده است. به عبارتي ديگر در بازي هاي خود يا بسيار خوب است و يا بسيار بد و حد متوسطي برآن وجود ندارد. يكي از مهم ترين دلايل نوسان اين تيم، عملكرد نامناسب در فصل نقل و انتقالات بود، حتي علي پروين در گفت وگويي كه با همشهري انجام داد به اين نكته اشاره كرد كه دلال هاي بازيكن مشكل اصلي اين تيم در ابتداي فصل بودند. اگر خروجي ها و ورودي هاي پرسپوليس را پيش از آغاز فصل بررسي كنيم مي توان به راحتي نتيجه گيري كرد كه تعادل در اين بخش رعايت نشد و وزن خروجي هاي اين تيم بسيار بيشتر از ورودي هاي آن بوده است.پرسپوليس در ابتداي فصل، ايليچ، ترائوره، دايي، باهنر، مجتبي شيري، پيرواني، برزگر و... را از دست داد اما بسياري از بازيكناني كه جانشين اين خروجي ها شدند نتوانستند انتظارات را برآورده كنند. درست است كه مشكلات مالي اجازه تحرك را از دو تيم پرسپوليس و استقلال در فصل نقل و انتقالات مي گيرد اما به هر حال ورودي هاي تيمي كه خود را براي قهرماني مي بندد حداقل بايد در تعادل با خروجي هايش باشد.
پرسپوليس در اين فصل عملاً با سه مدافع مياني و دو پيستون كناري بازي مي كرد كه در چنين سيستمي نقش پيستون هاي كناري در طرح هاي هجومي بسيار پر رنگ است، اما پرسپوليس فاقد بازيكناني در كنار خطوط طولي زمين بود كه بتوانند در طول بازي بارها رفت و برگشت كنند و با اورلپ هاي خود براي مهاجمان موقعيت گلزني به وجود آورند. البته ميثم رضاپور در ابتداي فصل چند جرقه از خود نشان داد اما او هم به تدريج محو شد.
نكته ديگري كه در تيم پرسپوليس بسيار به چشم مي آيد، نبود يك بازيكن خلاق و تأثيرگذار در خط مياني اين تيم است. بازيكني كه بتواند با چند پاس كوتاه و بلند نبض بازي را در دست بگيرد و قفل بازي با تيم هاي تدافعي را بگشايد. اگر قابليت هاي مردان خط مياني پرسپوليس را ارزيابي كنيم به اين نتيجه خواهيم رسيد كه اغلب بازيكنان اين پست، قابليت هاي تخريب گري دارند. يعني بازي آنها مبتني بر قدرت بدني، تخريب بازي حريف و بازي درگيرانه است. اين نبود خلاقيت باعث مي شود كه جريان بازي در خط مياني پرسپوليس حبس شود و به خط حمله انتقال نيابد.البته عناصر هجومي پرسپوليس نيز مشكلات مشابه بازيكنان خط مياني اين تيم را دارند. در اين تيم مهاجمي كه خاصيت هاي يك مهاجم نوك و گلزن را داشته باشد وجود ندارد و مهرداد اولادي هم بيشتر با تكيه بر فيزيك بدني و بازي درگيرانه با مدافعان حريف به گل مي رسد. جالب اين كه تمام مهاجمان پرسپوليس بازيكناني كوتاه قامت هستند كه عملاً، گزينه بازي هوايي براي رسيدن به گل در اين تيم حذف مي شود با آن كه مدافعان پرسپوليس در بيشتر مواقع اصرار به ارسال توپ هاي بلند به محوطه جريمه حريفان دارند.همچنين نوسان هاي پرسپوليس در طول فصل شايد به نوع تمرينات اين تيم بازگردد. به عنوان مثال بازي با سپاهان را در نظر بگيريد كه پرسپوليس در نيمه اول بسيار برتر بود اما ناگهان در نيمه دوم با افت محسوسي مواجه شد. شايد تنظيم نبودن فشار تمرينات منجر به فراز و فرود اين تيم در طول 90 دقيقه بازي مي شود.به هر حال، چه پرسپوليس امسال قهرمان بشود و چه در رده هاي پايين تر قرار بگيرد، بايد براي فصل آينده نگاه تازه و جدي تري داشته باشد كه اين نگاه جدي مي تواند شامل اين موارد شود:
دست يافتن به يك تعريف مشخص در مورد شرح وظايف مدير فني و سرمربي، مشخص شدن سياست باشگاه در زمينه  استفاده از مربي داخلي و يا خارجي كه اگر سياست اين باشگاه استفاده از مربي خارجي باشد بايد اين مربي را براساس عملكرد و قابليت هايش انتخاب كرد نه براساس توصيه هاي افراد پيرامون آن مربي، قطع همكاري با بازيكناني كه بارها امتحان خود را پس داده اند و مشخص است كه ديگر در پرسپوليس كارايي ندارند و تزريق نيروهاي جوان و تأثيرگذار به كالبد تيم.