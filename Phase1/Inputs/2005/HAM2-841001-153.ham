سياست قطعي ايران توسعه روابط با كشورهاي همسايه و اسلامي است
ايسنا- در جلسه ديروز هيات دولت كه به رياست محمود احمدي نژاد تشكيل شد، رييس جمهور بر توجه جدي به اهداف دولت نهم در تنظيم لايحه بودجه 85 كل كشور و تجلي شعارهاي دولت در اين لايحه تاكيد كرد.
احمدي نژاد پس از ارايه گزارش رييس و معاونان سازمان مديريت و برنامه ريزي كشور از نحوه تنظيم لايحه بودجه 85 كل كشور، تطابق اين لايحه با جهت گيري هاي دولت را پراهميت دانست و افزود: اين دولت براي ايجاد تحول آمده است و قطعا در اين راستا فشارهاي زيادي به دولت وارد مي شود اما نتيجه مقاومت و تحمل اين فشارها مثبت خواهد بود، زيرا موجب اصلاح فرآيندهاي قديمي و فعال شدن بدنه اداري كشور مي شود.
احمدي نژاد گفت هيات دولت از هفته آينده به صورت مستمر كار بررسي لايحه بودجه را آغاز خواهد كرد.
رييس جمهور در ادامه با اشاره به آغاز بهره برداري از خط لوله ترانزيت گاز ميان جمهوري اسلامي ايران و جمهوري آذربايجان، گفت: سياست قطعي جمهوري اسلامي ايران در روابط خارجي، توسعه ارتباط با اولويت كشورهاي همسايه، اسلامي و غيرمتخاصم است و هر تفاهم، اقدام و فعاليت مشتركي كه به تقويت ارتباطات با همسايگان ايران منجر شود، مورد حمايت كامل دولت است.
رييس جمهور همچنين از واردات بي رويه برخي از كالاهاي ارزان قيمت و فاقد كيفيت خارجي انتقاد كرد و گفت: ادامه اين روند از جمله در مورد واردات البسه و منسوجات، كفش، مبل و لوازم خانگي نگراني ها در مورد از بين رفتن فرصت هاي شغلي در كشور را تشديد مي كند و وزارت بازرگاني مسئول است با هماهنگي ساير وزارتخانه ها اين وضع را اصلاح كند.
احمدي نژاد همچنين با اشاره به فرا رسيدن ايام حج تمتع، تشرف مسئولان دولتي به حج تمتع غيرواجب را ممنوع اعلام كرد و به اعضاي هيات وزيران دستور داد اين امر را در همه زير مجموعه هاي خود تا سطح مديران كل و بخشداران اجرا كنند.
رييس جمهور همچنين در مورد لزوم خودداري وزارتخانه ها، شركت ها، بانك ها و ساير دستگاه هاي دولتي از چاپ سررسيد، تقويم و كارت تبريك(به جز وزارت فرهنگ و ارشاد اسلامي در موارد خاص)تاكيد كرد.