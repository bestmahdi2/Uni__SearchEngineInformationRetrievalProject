كليات برنامه ساماندهي اشتغال جوانان به تصويب شوراي عالي جوانان رسيد
گروه اجتماعي: كليات برنامه ساماندهي اشتغال جوانان در برنامه چهارم توسعه در بيست و يكمين جلسه شوراي عالي جوانان به رياست دكتر محمدرضا عارف معاون اول رئيس جمهور به تصويب رسيد.
به گزارش روابط عمومي سازمان ملي جوانان، دكتر عارف در اين جلسه با تأكيد بر اين كه اشتغال جوانان دغدغه اصلي برنامه چهارم توسعه كشور است، افزود: دولت بايد تلاش كند با افزايش مشاركت اقتصادي جوانان، نرخ بيكاري را كاهش دهد.
معاون اول رئيس جمهور ضمن تحليل شرايط بازار كار و اشتغال و بيكاري پنهان در جامعه اظهار داشت: وضعيت كنوني بازار كار تفاوت اساسي با برنامه هاي اول تا سوم توسعه دارد و در برنامه چهارم توسعه، اشتغال زايي بايد با محوريت تأمين و تحقق نيازهاي جوانان باشد.در ادامه اين جلسه كليات برنامه ساماندهي اشتغال جوانان در برنامه چهارم توسعه شامل مستندات قانوني،  ارزيابي وضع موجود، چالش ها و تنگناهاي اساسي، راهبردها و رويكردها و خط مشي هاي اجرايي كه توسط سازمان ملي جوانان، سازمان مديريت و برنامه ريزي كشور، شوراي عالي اشتغال، وزارت كار و امور اجتماعي و همكاري وزارت علوم، تحقيقات و فناوري و جهاد دانشگاهي تدوين شده بود، مورد بررسي قرار گرفت.
اعضاي شوراي عالي جوانان در اين جلسه پس از استماع گزارش سازمان ملي جوانان، بر اشتغال زايي جوانان مطابق مواد 112 و 126 قانون برنامه چهارم، تعديل نرخ بيكاري متناسب با استانداردهاي بين المللي و كاهش نرخ بيكاري، استفاده حداكثر از ظرفيت ها و امكانات دستگاههاي اجرايي كشور تأكيد كردند.
همچنين اعضاي شورا با تأكيد بر اولويت بخشيدن به برنامه اشتغال جوانان با محوريت كارآفريني براي 19-15 ساله ها، توانمندسازي و رشد مهارت هاي فني و حرفه اي 24-20 ساله ها و ايجاد فرصت هاي شغلي 29-25 ساله ها، اختصاص حداقل 50 درصد از فرصت هاي شغلي كشور به جوانان را خواستار شدند.
اعضاي شورا در ادامه اين جلسه با توجه به رشد نرخ بيكاري در ميان فارغ التحصيلان، اولويت اشتغال زايي جوانان تحصيلكرده با رعايت حقوق دختران و زنان جوان را نيز مورد تأكيد قرار دادند.