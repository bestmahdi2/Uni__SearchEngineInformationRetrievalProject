زني آراسته،مظنون به جنايت خيابان گاندي
گروه حوادث: كارآگاهان اداره دهم آگاهي دستگيري يك زن را در دستور كار خود قرار داده اند تا شايد با بازداشت وي راز جنايت خيابان گاندي فاش شود.
به گزارش خبرنگار ما جسد جمشيد روز دوم آذر ماه در منزل مسكوني اش واقع در خيابان گاندي تهران كشف شد. مقتول كارمند يك شركت معتبر نفتي و به تنهايي در منزلي كه جنايت در آن به وقوع پيوسته بود زندگي مي كرد.
پليس بعد از حضور در صحنه قتل جسد جمشيد را كه داخل پتو پيچيده شده بود و عامل يا عاملان جنايت آن را در حمام خانه اش رها كرده و متواري شده بودند مورد بررسي دقيق پليس قرار دادند.
بعد از خاتمه كار مأموران تشخيص هويت و پايان تحقيقات كارآگاهان اداره دهم آگاهي مركز، بازپرس حسيني دستور انتقال جسد را به پزشكي قانوني صادر كرد تا آزمايشات لازم براي مشخص شدن علت تامه مرگ اين قرباني انجام گيرد.كارآگاهان اداره دهم آگاهي در بررسي از منزل مقتول در آلبوم عكسهاي وي يك قطعه عكس پيدا كردند كه در آن قرباني در كنار زني نشسته بود. عكس به اقوام جمشيد نشان داده شد و آنان اظهار كردند: «زن مذكور از اقوام آنان نيست و او را نمي شناسند.»يكي از آشنايان جمشيد در اين خصوص به افسر پرونده گفت: «جمشيد به من گفته بود كه از مدتي قبل زني به عنوان مستخدم هر از چند گاهي به خانه وي مي آيد.»عكس ذكر شده به همسايه هاي جمشيد نشان داده شد آنان نيز زن را شناسايي نكردند ولي به پليس آگاهي گفتند: «ما رفت و آمد مستخدم زن را به خانه جمشيد نديده بوديم ولي از چند ماه قبل زني با ظاهري آراسته به خانه جمشيد تردد داشت.» با روشن شدن اين مطلب عمليات چهره نگاري از زني كه همسايه ها از او ياد كرده بودند انجام گرفت.پليس آگاهي با در دست داشتن عكس چهره نگاري شده تعقيب خود براي دستگيري اين مظنون به جنايت را آغاز كرده است.