رئيس مركز امور مشاركت زنان:
نرخ باسوادي زنان عشاير به 40 درصد رسيد
ايسنا: رئيس مركز امور مشاركت زنان گفت: نرخ باسوادي زنان و مردان عشاير به ترتيب به 40 و 60 درصد رسيد.
زهرا شجاعي مشاور رئيس جمهوري در مراسم افتتاح نمايشگاه كارهاي دستي زنان عشاير استان فارس اظهار داشت: ايجاد عدالت جنسيتي در محيط هاي عشايري و روستايي بايد در برنامه ريزي ها و سياستگذاري هاي كلان كشور مورد توجه مسئولان قرار گيرد. به گفته وي قانون برنامه چهارم توسعه اين امكان و فرصت را براي دستيابي به عدالت اجتماعي فراهم كرده لذا بايد دولت با علم به آگاهي زنان، انتخاب صحيح و به موقع آنها و توجه به خواسته ها و مطالبات منطقي زنان اين امكان را فراهم آورد تا زنان به اهداف عاليه خود دست يابند.
شجاعي در ادامه تصريح كرد: زنان جامعه ما استيفاي كامل حقوق خود در محيط خانواده و جامعه را طلب مي كنند و براي دستيابي به استقلال رأي و آزادي كامل در جهت انتخاب هايي كه خودشان صلاح مي دانند، پافشاري كرده و به تحميل كارهاي طاقت فرسا و سخت به زنان معترضند. رئيس مركز امور مشاركت زنان تأكيد كرد: با توجه به اين كه امروزه محيط هاي اجتماعي بازتر شده و ارتباطات گسترش يافته است، لذا خواسته ها و نيازهاي زنان نيز متفاوت از گذشته شده است؛ بنابراين شناخت دنياي جديد زنان براي برنامه ريزان و سياستگذاران امري ضروري است.