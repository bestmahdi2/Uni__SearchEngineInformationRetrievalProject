نگاه امروز
فراموشي مبارزه
مسعود محمدي
در حالي كه مسئولين و دست اندركاران مبارزه با مواد مخدر در نهادهاي مختلف سخت درگير بحث اتخاذ استراتژي جديد مبارزه هستند، گروهي از استراتژي كاهش تقاضا دفاع مي كنند و گروهي ديگر بر سياست كاهش عرضه پاي مي فشارند، گروهي معتاد را «مجرم» مي دانند و توصيه به دايركردن مجدد اردوگاه ها مي  كنند و گروه ديگر وي را «بيمار» مي دانند و معتقد به برپايي مراكز مشاوره و درمان هستند، اصل مبارزه در اين ميان، فراموش شده است و اعتياد هر روز قربانيان بيشتري از خيل نوجوانان و جوانان كشور مي گيرد.
براساس آخرين آمارها شمار مصرف كنندگان مواد مخدر در كشور به 4 ميليون نفر بالغ مي شود كه بيش از 5/2 ميليون نفر آنها مصرف كننده منظم مواد مخدر هستند.
بيشترين قربانيان اعتياد را جوانان و نوجوانان تشكيل مي دهند، ميانگين سني اعتياد در سالهاي گذشته 63 سال بوده اما اكنون به 31 سال رسيده است.
كاهش سن اعتياد و گسترش و شيوع آن در سطح جامعه به يكي از دغدغه ها و نگراني هاي اصلي مردم تبديل شده بطوري كه 85 درصد مردم در نظرسنجي هاي مختلف نسبت به اين مسئله ابراز نگراني كرده و اعتياد را از جمله مسائل و مشكلات اصلي جامعه معرفي كرده اند.اين نگراني همچنين مي تواند ناشي از شيوع انواع جديدي از مخدرات پرخطر چون اكس و نيز افزايش بيماري هايي چون ايدز به عنوان پيامد اعتياد به مواد مخدر باشد.
بنابر برخي گزارشها افزايش مخدرات جديد و خطرناك موجب افزايش 50درصدي ميزان مرگ و مير معتادان در سال 1383 شده است. همچنين بنابر گزارش هاي رسمي بيش از 75 درصد از مبتلايان به hiv و ايدز را معتادان و بويژه معتادان تزريقي تشكيل مي دهند. اين گروه از معتادان كه در نقطه پايان سيكل اعتياد قرار دارند و خطرناكترين معتادان محسوب مي شوند اكنون به عنوان منبع شيوع و گسترش ايدز در جامعه عمل مي  كنند و چنانچه تحت مراقبت و درمان قرار نگيرند، ديري نخواهد گذشت كه رقم مبتلايان به ايدز را در كشور به چندين برابر رقم فعلي(10 هزار نفر رسمي، 40 هزار نفر غيررسمي)خواهد رسيد.
تشديد اختلاف نظرها در روش مبارزه و فقدان يك رويه واحد در برخورد با مشكل اعتياد، دامنه تلفات انساني و خسارات اقتصادي را هر روز گسترده تر مي كند. اميد است با نهايي و اجرايي شدن قانون جامع مبارزه با مواد مخدر و با اتكاء به دو دهه تجربه و نيز بهره مندي از دستاوردهاي علمي و پژوهشي بتوان براين آسيب اجتماعي غلبه كرد يا حداقل  از رشد روزافزون آن به ميزان قابل ملاحظه اي كاست.