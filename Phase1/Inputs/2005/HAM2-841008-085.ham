آغاز به كار ششمين سمينار فيزيوتراپي تخصصي ستون فقرات
گروه اجتماعي: ششمين سمينار فيزيوتراپي تخصصي ستون فقرات صبح ديروز با حضور رئيس دانشگاه علوم بهزيستي و توان بخشي دكتر محمدتقي جغتائي، رياست انجمن فيزيوتراپي ايران فيزيوتراپيست محسن هاشمي و اساتيد و پژوهشگران در سالن اجتماعات اين دانشگاه برگزار شد.
به گزارش خبرنگار همشهري دكتر نور الدين كريمي دبير علمي سمينار گفت: برگزاري اين همايش علمي و تكرار ساليانه آن در يكي از شاخه هاي يك رشته علمي در سطح ملي كم نظير است و هر ساله با رشد كمي و كيفي بسيار بالايي روبه رو است.
وي افزود: بيش از 100 مقاله به دبيرخانه كنگره ارسال شده و از اين تعداد حدود 20 مقاله به صورت سخنراني و تعداد20 مقاله به صورت پوستر ارائه مي شود.
در ادامه اين همايش دكتر محمد تقي جغتائي گفت: اين سمينار با همت و همكاري گروه فيزيوتراپي اين دانشگاه هرساله برگزار مي شود ولي با توجه به اينكه آموزش فيزيوتراپي در كشورمان كيفيت خوبي دارد و محدوده كار فيزيوتراپي خيلي وسيع شده است، هر كس نمي تواند در هر زمينه نظري ارائه دهد و بايد از تكنيك ها و روشهاي جديد استفاده كنيم.
وي افزود: ما بايد سعي كنيم در اين زمينه از پژوهش هاي مداخله اي كه با همكاري بيماران در كلينيك ها مي باشد استفاده و آن را در اين پژوهشها مورد آزمايش باليني قرار دهيم و بعد اين پژوهش را به صورت مقاله ارائه دهيم.
دكتر جغتائي خاطرنشان كرد: در حال حاضر ضرورت راه اندازي مجله علمي و پژوهشي از سوي انجمن فيزيوتراپي ايران حس مي شود تا پژوهشگران بتوانند از آن استفاده بهتري بكنند.
محسن هاشمي فيزيوتراپيست و رئيس انجمن فيزيوتراپي ايران تصريح كرد: در اين همايشها سعي مي شود تازه هاي ستون فقرات ارائه شود و با حضور شركت كنندگان و پژوهشگران تبادل اطلاعات صورت گيرد.
وي گفت: در كشور ما اين كنگره يكي از مهم ترين كنگره ها و سمينارهايي است كه به صورت علمي و پژوهشي برگزار مي شود كه ما شاهد آن هستيم شركت كنندگان مطالب و اطلاعات خوب و به روزي را دريافت مي كنند.
گفتني است، اين كنگره به مدت دو روز ادامه خواهد داشت.