نگاه
چند مي گيري گريه كني؟
منوچهر نوذري مجري پرسابقه راديو و تلويزيون همه جا كار كرده است. از خنداندن مردم تا گرياندن مخاطبان. او در نقش هاي متفاوت سينمايي براي مردم اين مرز و بوم سخن گفته است از نقش راج كاپور تا دني كي.
اجراهاي طنزآميز او در نقش هاي ملون و آقاي دست و دل باز، نمايش هاي راديويي صبح جمعه توانسته است عنصر خنده را براي ميليون ها ايراني به ارمغان آورد. او اولين كسي بود كه در تلويزيون سياه و سفيد ملي ايران مقابل دوربين رفت تا بگويد: «تصوير من را در جعبه اي كه مي بينيد نامش تلويزيون است.»
حالا او در بيمارستان مدرس تهران بستري است و محتاج دعاي مخاطبان راديويي و تلويزيوني تا سلامت خود را بازيابد.
خواهر منوچهر نوذري در گفتگوي تلفني درباره وضعيت بيماري او گفت: مدتي بود كه كليه هاي منوچهر كم كار بود بنابراين متخصصان كليه تجويز كردند كه ايشان دياليز انجام دهد، گويا بعد از دياليز كليه به خاطر سرماخوردگي دچار عفونت شده اند، خوشبختانه خانم دكتر اتابك يكي از متخصصان كليه در بيمارستان مدرس نظارت خوبي بر روند بهبود بيماري ايشان دارند. براي بهبود وضعيت او، متخصصان توصيه كرده اند كه ممنوع  الملاقات شود.
وي در ادامه افزود: مردم و برخي از مسئولان فرهنگي و هنري خيلي به ما محبت مي كنند، تقاضاي خانواده نوذري اين است كه به خاطر رعايت حال ساير بيماران، پرسنل بيمارستان مدرس و بهبود وضعيت بيماري ايشان كمتر به ملاقات بيايند. تلفن هاي بيمارستان را كمتر اشغال كنند. همكاري مسئولان بيمارستان مدرس هم در طول اين مدت خوب بوده، با اينكه ما دفترچه تامين اجتماعي نداشتيم ولي آنها پذيرفتند كه با دفترچه بيمه ديگري هزينه هاي او را بپردازيم.
از مردم مي خواهيم كه هيچ نوع كمك مالي براي او جمع آوري نكنند. علاوه بر آن نيز از متوليان تلويزيونهاي ماهواره اي خواستاريم كه هوس نكنند براي منوچهر كمك جمع كنند!
منوچهر نوذري از جمله مجريان صاحب سبك در راديو است. او در مجموعه هاي تلويزيوني كوچه اقاقيا، عصاي پيري و باجناق ها نيز بازي كرده است هر چند كه بنابه گفته خودش بخشي از دستمزدش را نگرفته است!
چندي قبل شاهد احمدلو، با بازي گري او، فيلم سينمايي «چند مي گيري گريه كني» را ساخت كه در نوبت اكران قرار دارد. اميدواريم كه منوچهر نوذري اين مجري پرسابقه طناز راديو، سلامتي خود را بازيابد و نعمت خنده را بار ديگر به خانه هاي مردمان پرمحبت و خونگرم ايران اسلامي بازگرداند.
گروه ادب و هنر