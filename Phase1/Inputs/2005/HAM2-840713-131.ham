به منظور ثبت در فهرست آثار ملي
فهرست آثار فرهنگي - طبيعي كشور تدوين مي شود
گروه علمي فرهنگي: دومين همايش فرهنگ و ميراث طبيعي با صدور بيانيه اي با تأكيد بر تدوين مقررات و فهرست ملي آثار و چشم اندازهاي طبيعي به كار خود پايان داد.
به گزارش روابط عمومي سازمان ميراث فرهنگي و گردشگري قرار است سازمان هاي ميراث فرهنگي و گردشگري، حفاظت محيط زيست،  منابع طبيعي، زمين شناسي و تشكل هاي غيردولتي فعال در امر شناسايي و حفاظت آثار ياد شده و كميسيون ملي يونسكو در ايران در تهيه اين فهرست همكاري نمايند.
شركت كنندگان در اين همايش سه روزه(11-9 مهرماه)در قطعنامه اي مشتمل بر 7 بند ضمن تأكيد بر تداوم برگزاري همايش فرهنگ و ميراث طبيعي به صورت دوسالانه و موضوعي، خواستار گنجاندن واحدهاي درسي در ارتباط با ميراث فرهنگي و طبيعي ايران در سرفصل دروس مركز آموزش عالي ميراث فرهنگي و گردشگري و نيز برگزاري دوره هاي آموزشي مرتبط به صورت كارگاه هاي آموزشي براي كليه مديران و كاركنان سازمان ميراث فرهنگي و گردشگري شدند.
ادامه فعاليت كميته فرهنگ و ميراث طبيعي در پژوهشكده مردم شناسي در زمينه شناسايي ميراث هاي فرهنگي، طبيعي و مشترك كشور به منظور پيشنهاد قرارگيري در فهرست آثار ملي از ديگر بندهاي اين بيانيه به شمار مي رود. در اين بيانيه فراهم آوردن امكانات تشويقي براي ايجاد و گسترش فعاليت هاي سازمان هاي غيردولتي در زمينه هاي ياد شده و توجه به نقش مهم رسانه هاي عمومي در ارتقاء دانش و آگاهي، به منظور گسترش فرهنگ حفاظت و صيانت از ميراث فرهنگي طبيعي مورد توجه قرار گرفته است.