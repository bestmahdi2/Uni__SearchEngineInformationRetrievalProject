وزير بهداشت:
بيش از 8 درصد موارد بستري در ايران ناشي از عوارض دارويي است
ايسنا: وزير بهداشت، درمان و آموزش پزشكي با اعلام اين كه 28 درصد موارد بستري در بيمارستانهاي آمريكا ناشي از عوارض دارويي است، گفت: اين در حاليست كه اين رقم در ايران بالاي 8 درصد است.
دكتر مسعود پزشكيان ديروز در مراسم گشايش همايش «عوارض دارويي و اشتباهات دارو پزشكي» با بيان اين كه مصرف دارو در كشور نيازمند نگاه ويژه اي است، اظهاركرد: براي اصلاح فرهنگ مصرف دارو به همكاري پزشكان نياز داريم و پزشك بايد بيمار خود را به خوبي شناخته و به تناسب وضعيت اقتصادي وي به درمان اقدام كند. وي با اظهار تاسف از نبود رابطه اي صحيح و مداوم بين پزشك و بيمار براي پيگيري مداخلات درماني ادامه داد: در حال حاضر رابطه موجود بين پزشك و بيمار به مثابه راداري است كه نقطه اي را در فضا شناسايي و پس از مدت كوتاهي اين ارتباط قطع مي شود كه قطعا اين نوع ارتباط به درمان صحيح منتهي نمي شود. به گفته پزشكيان، درمان بيماريهاي مزمن غير واگير شديدا نيازمند ارتباط صحيح، مستمر و مداوم پزشك و بيمار است. وي افزود: در همين راستا سيستم adr با هدف ثبت عوارض دارويي در كشور به مدت 5 سال راه اندازي شده تا در صورت لزوم مداخلات لازم صورت گيرد؛ اين در حاليست كه سالانه 98 هزار نفر در آمريكا جان خود را به علت عوارض دارويي از دست مي دهند. پزشكيان در ادامه گفت:  بر اساس توصيه هاي سازمان جهاني بهداشت با رعايت 10 اقدام مهم در دوران حيات، يك دهه به طول عمر افراد اضافه مي شود اين در حاليست كه پزشكان با اعمال جراحي هزينه بر همچون bypass قلب قادرند فقط 3 تا 5 سال به طول عمر افراد بيفزايند. وي تصريح كرد: امروزه ثابت شده 80 درصد سلامتي افراد وابسته به رفتار و 20 درصد مديون سيستم ها و شبكه هاي بهداشتي - درماني است. وزير بهداشت افزود: براي اصلاح اوضاع بازار دارويي كشور تغيير نگاه ملي، سياسي و فرهنگ مصرف دارو در كشور الزاميست.