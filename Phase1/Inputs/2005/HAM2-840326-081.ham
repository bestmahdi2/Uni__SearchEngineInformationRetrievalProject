معاون برنامه ريزي و بررسي هاي اقتصادي وزارت بازرگاني:
سهم فرش در صادرات غيرنفتي طي سه برنامه توسعه گذشته روند نزولي داشته است
گروه اقتصادي: در نخستين كارگاه فرامنطقه اي آموزش فرش براي زنان مربي قاليباف كشورهاي آسياي ميانه كه از ديروز به مدت چهار روز برپا شد، نمايندگاني از كشورهاي قزاقستان، افغانستان، پاكستان، تاجيكستان، رئيس دفتر منطقه اي isco در ايران به همراه معاون برنامه ريزي و بررسي هاي اقتصادي وزارت بازرگاني و رئيس مركز ملي فرش ايران حضور داشتند.
به گزارش خبرنگار ما، در اين مراسم معاون وزير بازرگاني با اشاره به اهميت و جايگاه فرش دستباف در صادرات غيرنفتي كشورمان، اشتغالزايي، ايجاد ارزش افزوده و تحصيل ارز گفت: صنعت فرش با داشتن كمترين ارزبري و هزينه نقش مهمي در اشتغالزايي داشته است به طوري كه امروزه حدود 2 ميليون نفر كه بيشترين آنها را زنان تشكيل مي دهند در صنعت فرش اشتغال دارند.
فرهاد دژپسند، افزود: از نظر ارزآوري، اين صنعت سم قابل توجهي در اقتصاد ايران دارد به طوري كه در برنامه اول توسعه رقم 5/4 ميليارد دلار يعني 38درصد از صادرات غيرنفتي را به خود اختصاص داده است. رقم ارزش صادرات فرش در برنامه دوم به 5/3 ميليارد دلار و سهم آن از صادرات غيرنفتي به 6/22 درصد كاهش يافته است.
وي در تشريح روند نزولي صادرات فرش دستباف گفت: در برنامه سوم توسعه مجموع صادرات فرش دستباف به 7/2 ميليارد دلار و سهم آن از صادرات غيرنفتي به 9/10درصد كاهش يافته است و در مجموع بررسي صادرات فرش در طول سه برنامه گذشته شاهد هستيم كه در يك طرف سهم فرش در صادرات غيرنفتي در حال كاهش بوده و از طرف ديگر ارزش مطلق صادرات فرش نيز روند نزولي دارد گرچه بخشي از كاهش سهم فرش از صادرات غيرنفتي به روند روبه رشد افزايش صادرات ساير كالاهاي غيرنفتي از 4/1 ميليارد دلار در سال 68 به 6/7 ميليارد دلار در سال 83 مربوط مي شود.