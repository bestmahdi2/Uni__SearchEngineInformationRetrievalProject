اصفهان در بين تالارهاي منطقه اي بورس اول شد
گروه بورس: تالار اصفهان بورس اوراق بهادار در سال 83 به عنوان پررونق ترين تالار منطقه اي سهام شناخته شد.
به گزارش خبرنگار ما طي يك سال گذشته در تالار اصفهان معادل 11 هزار كد جديد سهامداري گشايش يافت.
ارزش كل مبادلات صورت گرفته در اين تالار طي دوره ياد شده از چهار هزار و 800 ميليارد ريال گذشت. در يك سال گذشته 53 درصدسهامداران اصفهاني  براي خريد سهام به تالار بورس مراجعه كردند. در اين مدت در مجموع 4/2 درصد از كل معاملات سهام از طريق تالار اصفهان انجام گرفت.
پس از اصفهان از نظر جذب سهامداران جديد به بورس تالار تبريز از ديگر تالارهاي منطقه اي موفق تر عمل كرده به طوري كه در اين مدت براي 10 هزار و 200 سهامدار جديد، كد سهامداري گشايش يافت.
ارزش معاملات صورت گرفته توسط تبريزي ها طي يكسال گذشته در مجموع معادل 5/1درصد از كل معاملات بورس را شامل مي شد.
از سوي ديگر تالار مشهد با اختصاص 1/2 درصد از كل ارزش معاملات سهام در حالي كه از اين لحاظ جايگاه دوم را در اختيار گرفت به لحاظ جذب سهامداران جديد در رتبه سوم ايستاد.
در سال 83 براي 7 هزار و 850 نفر از شهروندان مقيم مشهد كد سهامداري صادر شد.
آمار ارايه شده حاكي است: در سال جاري 2/8 درصد از كل معاملات سهام در تالارهاي منطقه اي بورس اوراق بهادار و 2/91 درصد آن در تالارهاي مستقر در تهران انجام گرفت.
اين گزارش نشان مي دهد: در مجموع 40 هزار سهامدار جديد از طريق تالارهاي منطقه اي با بورس اوراق بهادار آشنا شدند.