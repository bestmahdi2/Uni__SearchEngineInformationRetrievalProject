بررسي شناسايي حفره امنيتي خطرناك در اكسپلورر
ايرنا: شركت «مايكروسافت» در حال بررسي ادعاي محققي است كه از شناسايي يك حفره امنيتي خطرناك جديد در مرورگر «اينترنت اكسپلورر» خبر مي دهد.
به گزارش پايگاه اينترنتي «سي نت نيوز.كام»، اين حفره امنيتي در آخرين نگارش موجود در بازار «اينترنت اكسپلورر» و در رايانه هاي استفاده كننده از سيستم عامل «ويندوز ايكس پي» و مجهز به مجموعه نرم افزارهاي به روز كننده سرويس پك2وجود دارد.
«تام فريس» محقق شركت «ميشن ويجو» در كاليفرنيا اعلام كرد ايراد امنيتي مذكور سبب مي شود نفوذگران بتوانند به هنگام بازديد كاربران از وب سايتهاي آلوده، رمزهاي مخرب خود را بدون آگاهي كاربر به طور كامل روي رايانه نصب و اجرا كنند.
«فريس» در تاريخ 14ماه اوت خبر شناسايي اين حفره را به طور محرمانه در اختيار شركت مايكروسافت گذاشت و هم اكنون نيز به منظور جلوگيري از سوء استفاده نفوذگران از انتشار جزييات مربوط به آن خودداري مي كند.
شركت مايكروسافت روز دوشنبه اعلام كرد در حال بررسي ادعاي اين محقق است و درصورت صحت آن، نرم افزار اصلاحي حفره امنيتي جديد را در برنامه ماهانه انتشار نرم افزارهاي اصلاحي خود و يا خارج از اين برنامه در اختيار كاربران قرار خواهد داد.
«فريس» در گذشته نيز موفق به شناسايي يك حفره امنيتي در سيستم عامل «ويندوز» شد و آن را به تأييد مايكروسافت رساند. وي هم اكنون براي اثبات ادعاي جديد در وب سايت شخصي خود تصاويري را قرار داده است كه نشان مي دهد مرورگر «اكسپلورر» 6در پي اجراي يك رمز مخرب از طريق حفره تازه شناسايي شده، از كار افتاده است.
به گفته كارشناسان، مرورگر «اينترنت اكسپلورر» 6همچنان حفره هاي امنيتي اصلاح نشده فراواني دارد.
تنها شركت تحقيقاتي معتبر «سكونيا» از سال 2003 تاكنون 69بار در مورد شناسايي ايرادهاي امنيتي جديد در مرورگر «اينترنت اكسپلورر» 6هشدار داده است كه مايكروسافت تاكنون تنها به ترميم حدود يك سوم آنها اقدام كرده است.