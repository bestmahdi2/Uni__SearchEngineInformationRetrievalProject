در ارديبهشت ماه امسال
سهامداران 36 شركت با 10 درصد سود به خانه رفتند
گروه بورس: سهامداران 36 شركت پذيرفته شده در بورس تهران طي ارديبهشت ماه امسال با بيش از 10 درصد سود به خانه هاي خود رفتند.
به گزارش خبرنگار ما طي يك ماه گذشته بالاترين رشد قيمت سهام نصيب سهامداران پارس سرام شد ارزش هر سهم اين شركت 60 درصد افزايش يافت.
سهامداران مجتمع هاي آبادگران نيز از محل رشد قيمت سهام خود 52 درصد سود كسب كردند.
در يك ماه گذشته ارزش سهام 7 شركت بورس بين 30 تا 40 درصد افزايش يافت. در اين بين نام شركت هايي چون فرآورده هاي تزريقي ايران، خدمات كشاورزي، سوليران، توس گستر و نيروي زنگان ديده مي شود.
اين گزارش حاكي است: روند حركت قيمت سهام 9 شركت نيز در ارديبهشت امسال، رشد 20 تا 30 درصدي ارزش دارايي سهامداران را به دنبال داشت. در اين مجموعه شركت هاي جوشكاب يزد، كالسيمين، سموم علف كش، نورد آلومينيوم، نگين طبس، ساختمان تهران، لاستيك البرز، سينا دارو و صنعتي پيام حضور داشتند.
آمار پردازش شده حاكي است: طي دوره ياد شده بالاترين تعداد متقاضيان براي خريد سهام سرمايه گذاري توسعه ملي، بانك پارسيان و ايران خودرو صف كشيدند. بر اين اساس 7 هزار و 150 نفر، 134 ميليون سهم توسعه ملي را خريدند و چهار هزار و 800 نفر نيز 47 ميليون سهم بانك پارسيان را به سبد دارايي هاي خود افزودند. تعداد خريداران سهام ايران خودرو هم به چهار هزار و 300 نفر رسيد.
در ارديبهشت امسال بيشترين نقدينگي بازار به سوي سهام چهار شركت سايپا، بانك پارسيان، ايران خودرو و سرمايه گذاري رنا روانه شد تا خودروسازان، صدر جدول بورس را از نظر ارزش معاملات سهام به خود اختصاص دهند.
اين گزارش حاكي است: در يك ماه گذشته 93 هزار نفر 3/1 ميليارد سهم را در بورس تهران به ارزش 5 هزار و 200 ميليارد ريال داد و ستد كردند كه در اين بين 60 درصد خريداران سهام يعني بيش از 50 هزار نفر از متقاضيان سرمايه گذاري در بورس برگه هاي دستور خريد خود را براي سهام 25 شركت صادر كردند. در بين شركت هاي پرطرفدار بورس بيش از هر چيز نام شركت هاي خودروسازي و سرمايه گذاري به چشم مي خورد.