بنزين؛ نگراني ها و تجربه ها
ميزان مصرف بنزين همچنان يكي از مهمترين دغدغه هاي اقتصادي كشور به شمار مي رود. آمارها از هر سو از افزايش مصرف اين سوخت گرانقيمت خبر مي دهند. پيش بيني ها گرچه از افزايش 9درصدي مصرف بنزين نسبت به سال قبل حكايت مي كرد، اما احتمال آنكه واقعيت از پيش بيني ها فراتر رود نيز وجود دارد.
سازمان بهينه سازي مصرف سوخت گزارش داده است كه از ابتداي سال ميلادي جديد بيش از 10ميليارد و 155 ميليون و 505 هزار ليتر بنزين در كشور به دوده و بخار آب و مواد آلاينده ديگر بدل شده است.
در سال2004 روزانه150 هزار بشكه بنزين وارد ايران شده و پيش بيني شده است در سال جاري اين رقم 9 درصد افزايش داشته باشد. از سوي ديگر موسسه بين المللي نفتي فكتس پيش بيني كرده بود كه تقاضاي واردات بنزين در ايران با رشد10درصدي امسال به 180هزار بشكه در روز افزايش يابد. اين ارقام جملگي از يك واقعيت تلخ حكايت دارد: ايران در ميان كشورهاي خاورميانه ركورددار مصرف بنزين است.
عوامل متعددي اين رتبه را نصيب ايران كرده است كه قاچاق بنزين به كشورهاي همسايه، عدم اختصاص يارانه و يارانه قابل توجه مهمترين آنهاست. اما واقعيت ديگري نيز وجود دارد؛ برخي از خودروهاي ساخت داخل، استانداردهاي مصرف سوخت را رعايت نمي كنند.
در ميان اين خودروها پيكان سرآمد بقيه است كه خوشبختانه خط توليد آن متوقف شده است. اما ساير خودروهاي داخلي همچنان به مصرف مطلوب و حداقلي 5 ليتر به ازاي يكصد كيلومتر دست نيافته اند. به نظر مي رسد توليد بي وقفه خودروهاي رنگارنگ فرصتي براي توجه به استانداردهاي مورد توافق كشورهاي پيشرو در خودروسازي باقي نگذاشته است.
به هر روي در چنين شرايطي ممكن است قيمت بنزين به سمت واقعي شدن پيش رود. به عبارت ساده تر اگر مصرف بنزين در چارچوبي منطقي حركت نكند، بعيد نيست كه مسئولان كشور در پي واقعي كردن قيمت باشند. واقعي شدن نرخ بنزين گرچه عملي منطقي است و بسياري از كشورهاي جهان نيز آن را آزموده اند، همچنين برخي از كشورها نيز علاوه بر واقعي كردن قيمت ها، ماليات مصرف را نيز از مصرف كنندگان اخذ مي كنند. بدين ترتيب افزايش بهاي بنزين به عاملي جهت كنترل مصرف  آن بدل مي شود. اين شيوه در ايران شايد چندان مورد پذيرش نباشد، چرا كه افزايش قيمت بنزين تمام بازار را تحت تاثير قرارمي دهد. با اين حال برخي كارشناسان اقتصادي عقيده دارند با واقعي كردن يكباره قيمت بنزين مي توان نرخ بازار و ساير محصولات را در كنترل داشت.
به نظر مي رسد پيش از آنكه قيمت بنزين واقعي شود و پيش از آنكه ماليات مصرف بر آن نهاده شود، مصرف كنندگان كه شمار آنان برابر شمار صاحبان خودروست، صرفه جويي و استفاده عقلايي از خودروي شخصي را در دستور كار خود قرار دهند.
از سوي ديگر دستگاه هاي اجرايي نيز بايد تمام تلاش خود را براي مهار خروج بنزين از كشور به كار گيرند، در همين حال خودروسازان بايد بيش و پيش از هرچيز خودروهايي توليد كنند كه مصرف سوخت آن برابر استانداردهاي جهاني باشد و مهمتر آنكه براي عدم اشباع بازار، در پي خروج خودروهاي فرسوده از ناوگان حمل ونقل كشور باشند.
رسيدن به چنين اهدافي گرچه مشكل است، با اين حال غيرممكن نيست، اما تجربه نشان داده ايرانيان همواره آسان ترين شيوه و تصميم را به كار مي گيرند؛ شيوه اي كه ممكن است به مذاق همگان خوش نيايد و كل معيشت خانواده را تحت تاثير قرار دهد.