اختلاف داخلي بر سر ال 90 تمام شد:
مركز پژوهش ها و وزارت صنايع به تفاهم رسيدند
فارس: مدير دفتر مطالعات زيربنايي مركز پژوهش هاي مجلس از اتمام اختلافات بر سر نحوه اجراي قرارداد ال 90 بين مجلس و دولت با تفاهم بين مركز پژوهش هاي مجلس و وزارت صنايع بر سر اصلاح 4 بند اين قرارداد خبر داد.
عليرضا طهماسبي به مفاد قرارداد ال90 كه در آن صدور اين خودرو از سوي ايران منوط به تفاهم با شركت رنو شده بود، اشاره كرد و گفت: ما در مورد پلت فرم خودروي ال90 و خودروي اصلي اين پروژه به شركت رنو حق ليسانس مي دهيم و بنابراين وقتي خودروي ديگري را با طراحي خودمان بر روي آن پلت فورم قرار مي دهيم، ديگر نبايد براي صدور آن محدوديتي براي شركتهاي داخلي اعمال شود.
وي با بيان اين كه در متن قرارداد ال 90 هيچ تضميني از سوي طرف فرانسوي براي ساخت داخل خودرو داده نشده است، يادآور شد: بر اساس اصلاح صورت گرفته، حق امتياز به شركت رنو از طرف ايراني صرفا در مورد خودروهايي پرداخت خواهد شد كه ساخت داخل آن در دو سال نخست توليد 50 درصد و پس از آن حداقل 60 درصد باشد و اگر خودرويي كمتر از 50 درصد ساخت داخل داشته باشد، طرف ايراني متعهد به پرداخت حق امتياز نيست.
وي به اصلاح بند صادراتي قرارداد خودروي ال 90 نيز اشاره كرد و افزود: بر اساس اصلاحات صورت گرفته در اين بند، حداقل 20 درصد خودروهاي ساخته شده پروژه ال 90 در ايران بايد صادر شود، ضمن اين كه خودرويي كه صادر مي شود بايد حداقل 60 درصد آن ساخت داخل باشد.
همچنين پرداخت حق امتياز توسط خودروسازان به شركت رنو - پارس و بازگشت سود سرمايه شركت رنو تنها از طريق سود 20 درصد صادرات اين محصول امكانپذير است.
از سوي ديگر قيمت صادراتي اين خودرو نيز بايد حداقل 15 درصد بيشتر از قيمت فول سيكدي(قطعات كامل)آن باشد.
عليرضا طهماسبي خاطرنشان كرد: در قرارداد خودروي ال 90 يك نوع حق انحصار براي اين خودرو و طرف فرانسوي در ايران ايجاد شده بود؛ به  طوري كه ايران خودرو و سايپا نبايد در كنار اين پروژه، خودروي ديگري را در اين كلاس توليد مي كردند كه با نظر مركز پژوهشهاي مجلس اين بند از قرارداد حذف شد.
وي در پاسخ به اين پرسش كه در صورت وجود اين بند، ايران خودرو و سايپا چگونه قراردادهاي پژو آرين و ريو را به امضا رساندند،  اظهار داشت: امضاي اين قراردادها قبل از عقد قرارداد خودروي ال 90 بوده است. طهماسبي در ارتباط با احتمال قبول يا رد پيشنهادهاي اصلاحي مركز پژوهشهاي مجلس توسط شركت رنو، گفت: بنا به آنچه مسئولان وزارت صنايع و معادن اعلام كرده اند، گويا طرف خارجي با انجام اين اصلاحات در قرارداد موافقت كرده است.
حميدرضا كاتوزيان نيز در همين زمينه گفت:  قرارداد ال 90 بسيار بهتر از اين مي توانست به امضا برسد، در صورتي كه اين قرارداد هيچ امتياز ويژه اي نسبت به تالبوت(قرارداد خريد پيكان)ندارد.