يادداشت
روزشماري مرگ
مهين درويش
ساختمان بزرگ متروكي كه كلاغ هاي دودخورده حوالي پل سيدخندان براحتي از اين پنجره ها و درهاي شكسته وارد آن مي شوند و از سمت ديگرش بيرون مي آيند، به يكي از اجزاي غيرقابل تغيير فضاي شهري تبديل شده است. مسافركش ها سالهاست در سايه ساختماني رنگ پريده و صبور پناه مي گيرند و سواره  هايي كه از روي پل سيدخندان مي گذرند، ديگر نه چشمشان اين ساختمان مرده را مي بيند و نه به سرنوشت آن فكر مي كنند.
جرم زايي، نياز مبرم برخي ادارات به استفاده از اين فضا براي بناكردن ساختمان خود و ضرر سرمايه خوابيده در پاي يكي از پر رفت و آمدترين پل هاي سواره گذر تهران هم نتوانست اين ساختمان را از جايش تكان بدهد. هتل اينترنشنال يا همان هتل جنگزده ها، حتي در سالهايي كه تب خريد و فروش تراكم در تهران بالا گرفته بود و از هر فرصتي براي سودجويي بهره گرفته مي شد، جان سالم
به در برد. هر از چند گاهي رسانه ها گزارشي از وضعيت اين هتل تهيه مي كنند و دوباره موضوع به فراموشي سپرده مي شود. ديوارهاي اين هتل كه لايه لايه فرو مي ريزند، خاطرات زيادي را در خود ضبط كرده اند؛ صداي گريه ها و شيون هاي عزيز ازدست دادگان و كودكي با لهجه جنوبي كه ماندن در يك اتاق را شكوه مي كنند.
آخرين ميهمانان اين هتل با سايرين بسيار متفاوت بودند. ديگر از بگو و بخند ها و گذران اوقات خوش سفر در اين اتاق  ها خبري نبود. اين مسافران نيز اگرچه ديرپاتر از سايرين بودند، هتل را گذاشتند و رفتند. كليد اتاق ها ديگر به مسافر ديگري سپرده نشد، هتل مانده بود و سكوت درونش كه با سر و صداي خيابان و بوق هاي كشيده آشفته مي شد. صداها وقتي فهميدند كه اين ساختمان خالي است، به آشفتن خواب هتل قديمي بسنده نكردند. سالهاي سال معتادان، رانده شدگان اجتماع، اين ساختمان متروك را مامن خوبي براي خود مي دانستند.
كنترل اين ساختمان و جلوگيري از ورود بزهكاران در يك فضاي محدود شده با درها و ديوارها كار چندان مشكلي نبود. جرم زايي هتل متروك پايان يافت، ولي تاثيرات منفي آن بر فضاي شهري از بين نرفت.
پل هوايي عابرپياده هم مشرف بر ساختمان اين هتل شد و هر روز چشم هاي نظاره گر بيشتري را به عرياني و درماندگي اين ساختمان انداخت، اما باز هم براي پايان يافتن شرمساري اين ساختمان از عمر بيش از حد خود، اتفاقي نيفتاد. اكنون زائده اي در جوار پل سيدخندان وجود دارد كه تنها با تار مويي به زندگي وصل است و معلوم نيست چه زماني اين جدال فرساينده مرگ و زندگي و مخدوش شدن چهره شهر پايان مي يابد. اگرچه شهرسازان سالهاست نسبت به رشد بي قاعده تهران بخصوص شهرك ها و محله هاي حاشيه كه فضاهاي كور، غير قابل نظارت و جرم زا به وجود آورده، انتقاد مي كنند، هتل جنگزده ها نشان داد كه فضاهاي كور شهري مي تواند در دل شلوغ ترين محله شهر به وجود بيايد. شايد روح هتل جنگزده ها نمي خواهد خاطراتش را ترك كند. شايد اگر هتل پوسيده پل سيدخندان مسافران ديگري را پذيرا مي شد، اكنون راحت تر مرگ را مي پذيرفت!