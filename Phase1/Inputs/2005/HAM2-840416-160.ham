لباس داوري و مربيگري بر تن ملي پوشان واليبال
گروه ورزشي _ علي شاكري: فدراسيون واليبال در حال بررسي طرح تازه اي براي ارتقاي سطح مربيگري و داوري است. استفاده از ملي پوشان سابق، ايده و دستمايه اصلي طرح جديدي است كه قبلا هم چند بار به شكل ناقص و سطحي مورد آزمايش قرار گرفته بود. اما اين بار رئيس فدراسيون واليبال در به اجرا درآوردن اين طرح و عملياتي كردن آن بسيار جدي تر است و مي خواهد در تداوم موفقيت هاي بين المللي در اين زمينه هم وضعيت داوري و مربيگري را سر و سامان ببخشد. واقعيت آنكه اگر بشود و بتوان پاي بازيكنان مطرح گذشته را با وجود تفاوت ها و تبعيض هاي آشكار موجود درآمدي بين حرفه مربيگري و داوري به اين دو عرصه كشاند به خودي خود كار بزرگي صورت خواهد گرفت و مي توان به آينده واليبال اميدوارتر شد. البته يكي از راهكارهاي اصلي جلب و جذب بازيكنان سابق تيم ملي ايجاد تسهيلات در اخذ مدارك مربيگري و داوري و همچنين افزايش چشمگير دستمزد به خصوص در امر داوري خواهد بود.