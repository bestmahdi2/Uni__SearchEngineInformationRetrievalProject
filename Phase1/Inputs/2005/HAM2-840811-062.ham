پيشنهاد مركز پژوهش هاي مجلس در مورد
اختصاص بخشي از درآمد «بنياد» و «آستان قدس» به آموزش و پرورش
گروه علمي فرهنگي: مركز پژوهش هاي مجلس شوراي اسلامي پيشنهاد كرد كه بخشي از درآمد بنياد مستضعفان، آستان قدس رضوي و شهرداري ها به آموزش و پرورش اختصاص يابد.
اين مركز روز گذشته با انتشار گزارشي به راه هاي تامين بخشي از منابع مالي مورد نياز آموزش و پرورش اشاره و تصريح كرد: آموزش و پرورش يك نياز اجتماعي است و به همين دليل همه نهادها بايد در تامين هزينه هاي آن مشاركت داشته باشند.
به گزارش واحد اطلاع رساني مركز پژوهش هاي مجلس، در اين گزارش همچنين خاطرنشان شده است كه در زمينه تامين منابع مالي آموزش و پرورش توسط مردم بايد عدالت اجتماعي، شرايط اقليمي، افكار عمومي، ارزش هاي جامعه و اصول اقتصادي در نظر گرفته شود.
مركز پژوهش ها رايج ترين شكل تامين منابع مالي آموزش و پرورش در اكثر كشورهاي جهان را اخذ ماليات ذكر كرد و افزود: براي تامين منابع مالي مورد نياز آموزش و پرورش پيشنهاد مي شود كه بخشي از درآمد آستان قدس رضوي، بنياد مستضعفان و ديگر سازمانها و نهادهاي مشابه، در صورت موافقت مقام معظم رهبري به آموزش و پرورش اختصاص يابد. اين مركز همچنين پيشنهاد كرده است كه سهم آموزش و پرورش از موقوفات نيز با نظر واقفين دريافت شود.
اختصاص بخشي از درآمد شهرداري ها و ديگر سازمان هايي كه درآمد قابل توجهي دارند، به آموزش و پرورش و تامين بخشي از هزينه هاي آموزش و پرورش توسط مراكز و سازمان هايي كه به طور مستقيم يا غير مستقيم از خدمات نيروهاي انساني تربيت شده آموزش و پرورش استفاده مي كنند، از ديگر پيشنهادهاي مركز پژوهش ها در اين زمينه مي باشد.
دفتر مطالعات فرهنگي مركز پژوهش ها همچنين از احداث مدارس و فضاهاي آموزشي توسط صاحبان حرف و صنايع با استفاده از بخشودگي مالياتي به ميزان مشاركت و سپردن آنها به آموزش و پرورش و استفاده از فضاهاي پادگاني داخل شهري به عنوان مركز آموزش به عنوان ديگر پيشنهادات خود در اين زمينه نام برده است.
مركز پژوهش ها همچنين تاكيد كرده است كه مشاركت مردم در آموزش و پرورش صرفاً نبايد به مشاركت مالي محدود شود، بلكه ضرورت دارد كه آموزش و پرورش از مشاركت فكري و تخصصي مردمي و نيز از كار و تخصص اولياي دانش آموزان و ديگر علاقه مندان به خدمت در عرصه هاي مختلف نظام آموزشي استفاده كند.
تعداد دانش آموزان ايدزي به 63 نفر رسيد
فارس: مديركل دفتر سلامت و تندرستي وزارت آموزش و پرورش با بيان اينكه تعداد دانش آموزان ايدزي در مدارس كشور به 63 مورد رسيده است، گفت: حدود 60 الي 70 درصد دانش آموزان ايدزي را دانش آموزان ابتدايي تشكيل مي دهند.
رياض غيرتمند افزود: آخرين آمار در مورد تعداد دانش آموزان ايدزي تا تاريخ اول مهرماه، نشان داده است كه تعداد دانش آموزان ايدزي از تعداد 60 نفر به 63 نفر افزايش يافته اند كه اين دانش آموزان در هنگام تولد مبتلا به ايدز بوده اند يا از طريق خون آلوده مبتلا به اين بيماري شده اند.
وي اضافه كرد: حضور دانش آموزان ايدزي در مدارس هيچ خطري براي دانش آموزان ديگر ندارد و تعاملاتي كه دانش آموزان در مدرسه دارند مانند بازي كردن،كنار هم نشستن، استفاده از سرويس هاي بهداشتي، دست دادن، غذا خوردن و... هيچ خطري براي دانش آموزان ايجاد نمي كند.
غيرتمند ادامه داد: در 6 ماهه دوم امسال، 60 هزار معلم آموزش ايدز مي بينند ضمن اينكه بيش از يك ميليون دانش آموز سال اول متوسطه هم اكنون آموزش پيشگيري از ايدز را فرا مي گيرند در عين حال براي مديران مياني آموزش و پرورش نيز برنامه ريزي كرديم كه به وسيله يك بسته نرم افزاري آنها را تحت پوشش اين آموزش ها قرار دهيم.