تازه هاي انديشه
گلچين عرفاني امام خميني(ره)



دكتر هادي وكيلي، پژوهشكده امام خميني و انقلاب اسلامي، قيمت 1600 تومان.
با توجه به كثرت رو به فزوني علاقه مندان به مباحث كلاسيك و اصيل عرفان اسلامي و به ويژه نظر به لزوم آگاهي و درك راست و درست پژوهشگران، دانشجويان و علاقه مندان عرفان اسلامي از آثار و آراء عارفان اسلامي و دسترسي آسان به آنها، تدوين مجموعه هايي كه بتواند به شكلي مناسب به رفع اين نياز بپردازد، امر ضروري و غيرقابل ترديد مي نمايد. كتاب حاضر شامل پنج بخش مي باشد كه هر كدام تحت عنوان خاصي به موضوعي خاص در عرفان اسلامي مي پردازد و هر بخش شامل چند گزيده با زير عنوان هاي مربوط است كه از آثار مختلف عربي حضرت امام كه در آن زمينه مطرح تر هستند بر گرفته شده است. در هر بخش پس از اتمام گزيده ها، پرسش هايي از اين متون با عنوان «پرسش هاي نمونه» و در پايان، يادداشت هاي آن بخش ارايه شده است.
عناوين پنج بخش يادشده به ترتيب وجودشناسي، اسماء و صفات الهي، تجليات الهي، عوالم كلي و حضرات خمس الهي و اعيان ثابته است. همچنين نمايه آيات، ابيات، اعلام و روايات ذكر شده در انتهاي كتاب براي جست وجوي مدخلي خاص بسيار مفيد به نظر مي رسد. سرانجام اين كه به نظر مي رسد كتاب گلچين عرفاني امام خميني(رض)كه در 261 صفحه تنظيم شده است براي اين كه كتابي درسي براي دانشجوياني باشد كه قصد گذراندن يك دوره مطالعاتي منظم در عرفان اسلامي را دارند، مفيد فايده باشد.
نودمين شماره مجله علمي- تخصصي معرفت



اين مجله كه به صاحب امتيازي مؤسسه آموزشي و پژوهشي امام خميني(ره)و مدير مسئولي استاد مصباح يزدي است سرمقاله خود را به مبحث اخلاق و عرفان اسلامي اختصاص داده است. در بخش اصلي مجله كه عناوين مقالات ويژه علوم سياسي(ويژه اين شماره)فهرست شده است، انديشه سياسي شيعه و خطر ارتجاع و التقاط، مردم سالاري ديني از ديدگاه آيت الله مصباح يزدي،  آسيب شناسي نظام هاي سياسي و نظام سياسي مطلوب از ديدگاه افلاطون، مهدويت و جهاني سازي، تحول دولت در عصر جهاني شدن، بررسي تطبيقي انقلاب اسلامي ايران و انقلاب نيكاراگوا، نظريه هاي انقلاب و انقلاب نظريه ها، پاپ بنديكت شانزدهم راتسينگر قديم يا جديد و... و در بخش آخر اين مجله نيز بخشي با عنوان از مقولات ديگر مقاله اي را به نام شهيد مطهري و آموزه هاي عرفاني چاپ كرده است.