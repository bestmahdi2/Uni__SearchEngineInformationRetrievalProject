برگي از تاريخ
آتش سوزي «مسجد الاقصي» قبله اول مسلمانان
توسط رژيم صهيونيستي اسرائيل(1348ش)
در سي ام مرداد 1348ش، مسجدالاقصي، اولين قبله مسلمين و يكي از مقدس ترين معابد مورد احترام اديان آسماني، توسط اشغالگران صهيونيست به آتش كشيده شد. ستون هاي آتش و دود تا ارتفاع صدها متري به آسمان برخاست. در قسمت جنوب شرقي در حدود دويست متر مربع از سقف مسجد كاملاً منهدم گرديد و گنبد مسجد در پنج نقطه سوخت. همچنين يكي از آثار متبرك مسجد و يك منبر مخصوص كه هشتصد سال سابقه داشت نيز كاملاً از بين رفت. اين جنايت دردناك، بازتاب تند و موج خروشاني در جهان اسلام به وجود آورد؛ آتش خشم مبارزان نهضت اسلامي ايران را برافروخته كرد و رژيم شاه را كه هميار اسرائيل بود، دچار بحران جدي نمود. تلاش روزنامه هاي ايران كه دست ساواك را در پشت سر داشتند، به منظور فرونشاندن خشم ملت مسلمان ايران بي نتيجه ماند. در نهايت محمدرضا پهلوي پس از اين حادثه ناگزير شد تا براي كاستن از خشم عمومي، مزورانه، بيانيه اي منتشر سازد و اظهار داغداري كند در حالي كه وي پس از مدتي كه در اجلاس سران كشورهاي اسلامي سخنراني مي كرد، از مسجدالاقصي نامي نبرد. حضرت امام خميني(ره)، آتش زدن مسجدالاقصي و كنفرانس اسلامي را به شدت محكوم كردند و كنفرانس را متهم نمودند كه تلاش دارد جنايت صهيونيزم را دراين حادثه لوث كند.
روز بزرگداشت دانشمند شهير «علامه محمدباقر مجلسي»
صاحب كتاب عظيم «بحارالانوار»
علامه محمدباقر مجلسي در سال 1037 ق در اصفهان به دنيا آمد. پدرش مولا محمد تقي مجلسي از شاگردان بزرگ شيخ بهايي بود و در علوم اسلامي از سرآمدان روزگار خود به شمار مي رفت. علامه محمدباقر مجلسي درس و بحث را از چهار سالگي نزد پدر آغاز كرد و نبوغ سرشار او به حدي بود كه در چهارده سالگي از فيلسوف و دانشمند بزرگ اسلام، ملاصدراي شيرازي اجازه روايت گرفت. از آن پس در حضور استاداني چون: علامه شوشتري، ميرزاي جزايري، ملامحسن فيض كاشاني، ملاصالح مازندراني و شيخ حرّ عاملي زانوي ادب زد و به مقامات عالي علمي رسيد. سپس به تدريس روي آورد و شاگردان بي شماري از مكتبش استفاده كردند.
علامه مجلسي در اين حال با خود چنين انديشيد كه بايد گوهرهاي گران بهاي اهل بيت را كه جمع آوري كرده است در قالبي زيبا به نام بحارالانوار بگنجاند تا نه تنها طلاب، بلكه تمام علاقه مندان بتوانند به سوي قبله دل ها يعني كلام اهل بيت هدايت شوند. از اين روي دست به كاري عظيم زد و شروع به نگارش اين دايرة المعارف بزرگ تشيع نمود. كتاب عظيم «بحارالانوار» حاوي احاديث ارزشمند اهل بيت(ع)در يكصد و ده جلد بزرگ ترين و ماندگارترين اثر اين محدث كبير شيعه به شمار مي رود.
همچنين حق اليقين، عين الحياة، مشكوةالانوار به فارسي و شرح اربعين مراةالعقول و رساله في الاوزان به عربي از ديگر آثار اين علامه سترگ مي باشند. سرانجام علامه محمدباقر مجلسي اين رادمرد علم و عمل در 27 رمضان سال 1111ق در 74 سالگي درگذشت و در جوار پدر علامه اش در كنار مسجد جامع اصفهان، دفن گرديد.