از سوي معاون فني و عمراني شهرداري تهران اعلام شد
محورهاي اساسي عمران شهر تهران
گروه شهري: باور مديريت جديد شهري اين است كه يا پروژه اي را آغاز نكند و يا در صورت شروع در اسرع وقت به اتمام برساند. ضمن اينكه هيچ پروژه اي به دليل محدوديت منابع مالي متوقف نخواهد ماند.
به گزارش خبرنگار ما، مهندس احمد دنيامالي معاون جديد فني و عمراني شهرداري تهران ديروز طي يك مصاحبه مطبوعاتي اعلام كرد: با برنامه ريزي هاي انجام شده در نظر داريم زمان اجراي پروژه  ها را به نصف كاهش دهيم.
وي از تحقق منابع مالي جديد تا آخر امسال خبر داد كه از جمله آنها واگذاري حدود 50 درصد پروژه ها به بخش خصوصي و استفاده از مشاركت مردمي و منابع بانكي است.
دنيا مالي ادامه داد براساس قوانين موجود ما اجازه داريم كه براي پيمانكاران خود «lc» ريالي باز كنيم كه صحبت هاي مقدماتي در اين باره با بانكها انجام شده است. به طوري كه در قبال اصل و فرع اين منابع كه بانكها در اختيار پيمانكاران شهرداري قرار مي دهند از هنگام شروع بهره برداري پروژه ديون آن توسط شهرداري پرداخت مي شود.
معاون فني عمراني شهرداري تهران با اشاره به ركود فعلي روند ساخت و ساز در تهران از رونق گرفتن آن در آينده خبر داد و افزود: رونق يافتن ساخت و سازها به عنوان يكي ديگر از منابع درآمدزايي براي شهر تهران مهم است، اما ضرورت دارد كه دولت به شهرداري تهران كمك كند.
وي اظهار داشت با توجه به آشنايي آقاي احمدي نژاد رئيس جمهور به مسايل شهري و باور ايشان مبني بر اينكه به تهران بايد نگاه ملي داشت، فرصت خوبي فراهم شد تا شاهد كمك دولت در اجراي پروژه هاي عمراني شهري باشيم.
وي تحقق منابع مالي و ظرفيت سازي براي طراحي و اجراي پروژه هاي عمران شهري را عامل نجات تهران از مشكلات مبتلا به آن دانست.
دنيا مالي در بخش ديگري از سخنان خود در مورد شركت هاي زيان ده گفت: چنانچه شركت   هاي زيان ده زيرمجموعه شهرداري تهران با تغيير مديريت به سوددهي لازم نرسند قطعا منحل خواهند شد.
وي در پاسخ به سئوالي مبني بر زمان افتتاح تونل رسالت گفت: براي افتتاح اين تونل هيچ زماني را اعلام نمي كنم چرا كه تونل رسالت فقط سازه آن نيست، بلكه بحث ايمني آن مطرح است و ما نمي توانيم جان مردم را بدون نصب تاسيسات ايمني در حد استاندارد به خطر اندازيم.
وي از جمله پروژه هاي قابل بهره برداري تا پايان امسال را افتتاح تقاطع ميدان نور، تقاطع رسالت -كردستان(قسمت شرقي و غربي)، تقاطع بزرگراه كردستان _ نيايش، تقاطع شهرزاد و فدائيان اسلام در بزرگراه آزادگان، پل هاي قنات كوثر، شكوفه و جهاد، افتتاح 6 كيلومتر از بزرگراه سرخه حصار و فاز دوم بهسازي بزرگراه شهيد بابايي از استخر تا هنگام اعلام كرد.
دنيا مالي با انتقاد از نبود مديريت واحد شهري گفت: مديريت شهر تهران يكپارچه نيست و وزارتخانه ها و سازمان هاي مختلفي در كار مديريت شهري دخالت دارند كه اين كار، اداره شهر تهران را مشكل كرده است.
وي تصويب طرح جامع و تفصيلي شهر تهران را عاملي در جهت برنامه ريزي شهري، احصاء وظايف و شفاف سازي دانست و محور برنامه ريزي شهري را تعامل معماري سنتي ايراني _ اسلامي با معماري مدرن اعلام كرد.
معاون فني عمراني شهرداري تهران، نگاه جديد مديريت شهري به تهران را با محوريت مشاركت مردم، توجه به ظرايف انساني، بهداشت سلامت روان انسانها و تجديدنظر در شهرسازي به نفع پياده و اعمال محدوديت در تردد سواره و آسايش شهروندان دانست به طوري كه با تصويب مجموعه قوانين و طراحي مكانيزم هاي اجرايي شرايطي فراهم شود كه شهروندان به ميزان برخورداري از امكانات و امتيازات هزينه هاي مترتب بر آن را نيز پرداخت كنند.
وي در بخش ديگري از سخنان خود كمبود منابع را از عمده ترين مشكلات و تنگناهاي بر سر راه پروژه هاي عمراني ناميد و گفت: تنها در بحث حفظ و نگهداري از 320 كيلومتر شبكه بزرگراهي سالانه 400 ميليارد تومان صرف مي شود.
دنيامالي بر ضرورت كنترل كيفي و نظارت بر كيفيت اجراي پروژه ها تاكيد كرد و خبر داد پيمانكاراني كه بضاعت مناسب در اجراي به موقع و با كيفيت پروژه ها را نداشته باشند حذف خواهيم كرد.وي در اين راستا به توجه جدي به بخش آزمايشگاه مكانيك خاك و بتن شهرداري اشاره كرد كه متعاقب آن عمر جداول معابر از يك الي 3 سال به حدود 20 سال افزايش خواهد يافت.