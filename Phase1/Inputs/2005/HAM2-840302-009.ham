خوردوخوراك
توصيه هاي تغذيه اي ديابت
1 - استفاده از فيبرهاي محلول، زمان لازم براي جذب قند را افزايش داده و از افزايش ناگهاني قند خون پس از صرف وعده غذايي جلوگيري مي كند، پس مصرف 1 عدد سيب با پوست،حبوبات و سبزي هاي سرشار از فيبر را به شما توصيه مي كنم.
2 - مصرف سيب زميني و هويج و آردهاي سفيد،آرد برنج،جوانه گندم و... كه داراي انديس كليسمي بالا هستند براي شما ممنوع است،اين مواد به سرعت قند خون را بالا مي برند.
3 - محدوديت و چشم پوشي از مصرف كربوهيدرات هاي ساده، قند و شكر،شيريني،مربا،آرد سفيد و ژله را به شما بسيار توصيه مي كنم اين مواد از نظر تغذيه اي بسيار كم ارزش هستند و براي شما مضر.
4 - جايگزيني كربوهيدرات هاي ساده با انواع كمپلكس(نان هاي سبوس دار مثل سنگك يا نان جو)بسيارمفيد است زيرا اين مواد غذايي با دارا بودن فيبر و ويتامين ها از جمله ويتامين هاي «ب» قند خود را به كندي وارد خون مي كنند.
5 - از چربي بايد پرهيز كرد زيرا چربي زياد، سرعت سقوط بدن به سوي بيماري ديابت را تسريع مي كند، به خصوص چربي هاي اشباع(جامد)كه بر توانايي تاثير انسولين بر متابوليسم قند تاثير منفي مي گذارد. بنابراين توصيه من به شما اين است كه چربي هاي مرئي گوشت ها(چربي هايي كه با چشم ديده مي شوند مثل: پيه و دنبه)را جدا كرده، مرغ را حتما بدون پوست مصرف كنيد و مصرف سينه مرغ را به ران و گوشت سفيد را به قرمز ترجيح دهيد.
6 - ماهي سرشار از امگا 3 بوده و مصرف اين اسيدهاي چرب مفيد براي بيماران مبتلا به ديابت(مرض قند)بسيار توصيه مي شود، بنابراين مصرف حداقل 2 بار در هفته ماهي را فراموش نكنيد. البته روش هاي پخت در فر و ماكروويو كه احتياج به روغن و سرخ كردن ندارند در اولويت قرار دارند.
7 - پياز و سير(چنانچه مشكلات گوارشي مانع از مصرف آنها توسط شما نمي شود)يكي از قديمي ترين مواد خوراكي هستند كه از نظر كنترل بيماري ديابت مورد توجه بوده است و تحقيقات جديد اين مواد را تاييد كرده است.(البته به شكل خام يا پخته تفاوتي ندارد.)
8 - بروكلي از سبزي هاي بسيار مفيد است كه منبع غني كروم است و به تنظيم قند خون در محدوده مطلوب بسيار كمك مي كند(در بعضي از موارد مصرف كروم نياز به قرص را برطرف كرده است.).
در يك پيمانه بروكلي حدود 22 ميكروگرم كروم وجود دارد يعني 10 برابر بيشتر از ساير مواد غذايي. جو نيز از نظر دارا بودن كروم جز موارد غني به حساب مي آيد. از ساير منابع مي توان به مغزه هاي گياهي، قارچ هاي خوراكي، سبوس غلات، ريواس و مخمر اشاره كرد.
9 - لبنيات مصرفي خود را از انواع كم چرب انتخاب كنيد و مصرف لبنيات پرچرب، انواع خامه ها، پنيرهاي چرب، سرشير، كره و... را محدود كنيد.
10 - آنتي اكسيدان ها نظير ويتامين هاي a،c،e و بتاكاروتن از مواد بسيار مهم براي حفاظت از سلول هاي بتا(سلول هاي توليد كننده انسولين)هستند، بنابراين از منابع حاوي اين مواد استفاده كنيد. ويتامين ث به وفور در انواع مركبات، ليموترش، جعفري، توت فرنگي، گوجه فرنگي، فلفل سبز و...وجود دارد.
ويتامين در روغن هاي مايع نظير روغن زيتون و جوانه گندم يافت مي شود و بتاكاروتن در ميوه هاي رنگي به خصوص زرد تا نارنجي و سبزي هاي برگ سبز تيره وجود دارد و هر چه رنگ ميوه و سبزي تيره تر باشد، مقدار مواد آنتي اكسيدان آن بيشتر است. پس ميوه ها و سبزي هاي خام(اگر مشكل گوارشي نداريد)بهتر از انواع پخته بوده و انواع تازه پخته بهتر از انواع منجمد و بخارپز يا آب پزي است كه آب آن هدر رود.
11 - خوردن ميوه ها به شكل كامل(با پوست و گوشت)باعث افزايش تدريجي قند خون مي شود و جالب است كه بدانيد بيشتر ويتامين ها و مواد معدني در لايه هاي نزديك به پوست مواد وجود دارند. پس ميوه هايي را كه مي شود با پوست خورد، همراه با پوست ميل كنيد و مصرف ميوه هاي بسيار شيرين را يا ممنوع يا بسيار كاهش دهيد: موز، انجير، آلو، زردآلو، خربزه و...
12 - برخي از انواع ادويه ها فعاليت انسولين را تشديد مي كند تا جايي كه تحقيقات ثابت مي كند كه دارچين، ميخك، زرد چوبه(كه براي گرفتگي عروق و آلزايمر هم بسيار نافع است)و برگ بو، فعاليت و توانايي انسولين را تا 3 برابر افزايش مي دهند.
13 - تخم شنبليله و تخم گشنيز از مواردي است كه در طب سنتي از آنها استفاده مي شده است، تخم شنبليله در واقع مي تواند قند خون و كلسترول را در بيماران مبتلا به ديابت و حتي اشخاص سالم تنظيم كند.
14 - مصرف 8 – 7 ليوان آب را در روز(بخصوص در روزهاي گرم)فراموش نكنيد. مصرف زياد مايعات و محدوديت استفاده از نمك به شما در تعديل قند خون بسيار كمك مي كند.
15 - بالاخره توصيه اي كه مورد تاييد بسياري از كارشناسان است، مهمترين رژيم غذايي براي مبتلايان به ديابت را رژيمي معرفي مي كند كه براي پيشگيري از بيماري هاي قلبي هم كارآمد است و در آن چربي بخصوص چربي حيواني خيلي محدود مي شود و مواد هيدروكربني(نشاسته اي و قندي)محدود و مواد ي كه سرشار از فيبر هستند مثل: حبوبات، دانه هاي غلات به شكل كامل ، مغزه هاي گياهي و سبزي ها و ميوه هاي تازه در رژيم غذايي وارد مي شود و در آخر به متعادل نگه داشتن وزن بدن و نرمش و ورزش(حداقل 3 بار در هفته هر بار حداقل 30 دقيقه)و به موازات رژيم غذايي مناسب توجه خاص به پياده روي و نرمش هاي روزانه، تامين موجبات آرامش اعصاب بسيار توصيه مي شود.
صدف كوه كن- كارشناس تغذيه و رژيم درماني