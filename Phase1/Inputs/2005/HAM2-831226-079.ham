نسل جديد ماوس به بازار مي آيد
گروه انفورماتيك: شركت كامپيوتري آي.بي.ام نسل جديد ماوس هاي كامپيوتري را تا اواسط سال 2005 به بازار خواهد داد.
به گزارش ديلي آنلاين، ماوس هاي جديد شركت آي.بي.ام طوري طراحي و ساخته شده اند كه قادرند تأثير حركت هاي ناخواسته نشانگر را بر روي مانيتور كه به علت لرزش هاي دست افراد ايجاد مي شوند، كاهش دهند.
بنابه گفته سخنگوي شركت آي.بي.ام ساختار كلي ماوس هاي جديد شبيه به دوربين هاي فيلم برداري است، با اين تفاوت كه اين وسائل جديد حاوي فيلترهاي هوشمندي هستند كه لرزه هاي دست را شناسايي مي كنند وتأثير آنها را روي فعل و انفعالات مانيتور كم مي كند.
طبق آماري كه از سوي مؤسسات بهداشتي و پزشكي اروپايي و آمريكايي منتشر شده است، بسياري از افراد اين دو قاره از مشكلات ناشي از لرزش هاي پي در پي دست خود رنج مي برند به طوري كه در آمريكا آمار اين افراد به 10 ميليون نفر مي رسد و نزديك به 3 ميليون بريتانيايي گرفتار چنين اختلالي هستند.
وجود چنين لرزش هايي در بسياري از مواقع چك كردن ايميل يا جستجو در اينترنت را براي افراد غيرممكن مي ساخت اما ماوس هاي جديد با فيلتر كردن اين حركات كاربران را در راحت تر استفاده كردن از كامپيوتر ياري مي دهد.
انگيزه فاميلي
جيم لوين كه مخترع ماوس هاي جديد موسوم به «ama» است انگيزه اصلي خود را براي اين ابتكار مشاهده تلاش هاي يكي از بستگان خود كه مبتلا به بيماري پاركينسون بود براي مهار ماوس عنوان كرد.
لوين در اين باره به خبرگزاري بي.بي.سي مي گويد: «من مي دانستم كه حتماً بايد راهي براي حل مشكل اين فرد و بسياري ديگر كه با شرايط وي مي زيستند وجود داشته باشد.»
لوين عقيده دارد كه با گذشت زمان سن كاربران كامپيوترها نيز بيشتر خواهد شد و اين نوع بيماري ها كه اغلب در افراد مسن بروز مي كند، كاركردن با كامپيوتر را بسيار دشوار مي كنند اما ماوس(ama)مي تواند در اين زمينه عصاي دست كاربر باشد.
كاربران با وصل كردن ماوس جديد به كامپيوتر خود مي توانند به راحتي از آن استفاده كنند. مزيت مهمي كه اين ماوس دارد وسازندگان آن نيز بسيار به  آن مفتخرند اين است كه اين ماوس قادر است با هر نوع كامپيوتري كار كند و نيازي نيست كه كامپيوتر ساخت شركت يا مؤسسه خاصي باشد.