معاون سازمان ميراث فرهنگي و گردشگري خبر داد:
اختصاص شعبه هايي از دادگاه ها به جرائم حوزه ميراث فرهنگي و گردشگري
گروه علمي فرهنگي: معاون امور بين الملل، حقوقي و مجلس سازمان ميراث فرهنگي و گردشگري گفت: تعدادي از شعبه هاي دادگاه ها در سراسر كشور، براي رسيدگي به جرايم و تخلفات ميراث فرهنگي و گردشگري اختصاص مي يابد.
طه هاشمي در گفت وگو با خبرگزاري فارس گفت: حوزه ميراث فرهنگي و گردشگري حوزه اي تخصصي است و رسيدگي به امور جرايم و تخلفات در اين حوزه نياز به قاضي متخصص در اين رشته دارد تا نتيجه دعاوي به واقعيت نزديك تر باشد.
هاشمي خاطرنشان كرد: با قوه قضائيه مذاكراتي انجام گرفته تا شعبه هايي از دادگاه ها به جرائم ميراث فرهنگي و گردشگري اختصاص  يابد و ناهماهنگي هايي كه در احكام و قوانين صادرشده از سوي دادگاه ها نسبت به تخلفات ميراث فرهنگي و گردشگري وجود دارد، از بين برود.
معاون امور بين الملل، حقوقي و مجلس سازمان ميراث فرهنگي و گردشگري خاطرنشان كرد: همچنين اخيرا با ستاد مبارزه با قاچاق كالا، جلساتي برگزار شده و آنان قول داده اند كه مسائل مربوط به قاچاق اشيا و كالاهاي عتيقه را در دستور كار خود قرار دهند.
وي با اشاره به اين كه بايد در قوانين و احكام مربوط به قاچاق و سرقت اشياي تاريخي بازنگري شود، تصريح كرد: اگر سارقان و قاچاقچيان اشياي تاريخي بدانند كه با آنان در صورت تخلف برخورد جدي مي شود، كمتر به سراغ سرقت و يا قاچاق خواهند رفت. اميدوارم در تعاملي كه با قوه قضائيه صورت گرفته، ميزان اين نوع تخلفات كاهش يابد.
هاشمي از تدوين طرح نظام جامع حقوق ميراث فرهنگي و گردشگري از سوي معاونت امور بين الملل، حقوقي و مجلس اين سازمان خبر داد و افزود: زمان بندي كه براي تدوين اين طرح در نظر گرفته شده، حداكثر چهار سال است. البته اميدواريم اين زمان به مدت كمتري تقليل يابد.