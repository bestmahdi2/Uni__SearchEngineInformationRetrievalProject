عليزاده: حكم شهلا جاهد اجرا نمي شود
فارس: رئيس كل دادگستري استان تهران گفت: بعضي از تعاوني هاي مسكن دستگاههاي دولتي در زمين خواري مشاركت دارند و پرونده هاي آنها در مجتمع ويژه رسيدگي به جرائم زمين خواري رسيدگي خواهد شد.
عباسعلي عليزاده درخصوص چگونگي رسيدگي به وضعيت زمين خواري دستگاههاي دولتي گفت: دادسراي ويژه  مبارزه با زمين خواري به دليل مبارزه منسجم با اين معضل تشكيل شده است.
وي افزود: در اين دادسرا تمامي جرائم زمين خواري از جمله جرائم احتمالي نهادهاي دولتي كه در زمين خواري مشاركت داشته  باشند رسيدگي خواهد شد.
رئيس كل دادگستري استان تهران در پاسخ به سئوالي در خصوص چگونگي توقف حكم اعدام شهلا جاهد(همسر سابق ناصر محمدخاني)گفت: اجراي حكم اعدام شهلا جاهد به دليل بررسي بيشتر متوقف شده است.
وي افزود: ما معتقديم كه اين حكم اجرا نمي شود.
رئيس كل دادگستري تهران در خصوص اعتراض كميته حقوق بشر سازمان ملل گفت: در خصوص حقوق بشر ما دو موضوع داريم كه يك مورد آن به قوانين اسلامي و جمهوري اسلامي باز مي گردد.
وي افزود: هيچ كسي در دنيا حق ندارد در خصوص قوانين اسلامي براي كشور تعيين تكليف كند.
عليزاده گفت: ما در مورد عدم بازداشت هاي غيرقانوني و منع شكنجه با دنيا هم عقيده هستيم و در اين راه تمام تلاش خودمان را انجام داده و اگر هم اتفاقي رخ دهد برخورد قاطع مي كنيم.