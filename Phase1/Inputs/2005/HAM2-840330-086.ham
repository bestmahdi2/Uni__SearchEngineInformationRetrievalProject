محكوميت مرد همسركش به قصاص نفس
گروه حوادث: مردي كه متهم به قتل همسر 15 ساله اش بود از سوي قاضي عزيزمحمدي به قصاص نفس(اعدام)محكوم شد.
به گزارش خبرنگار ما، مرتضي(20 ساله)به همراه برادرش مجتبي متهم هستند كه در تاريخ 11 تيرماه سال 82 همسر 15 ساله خود را كه سميرا نام داشت را به قتل رسانده است. مرتضي كه با برادرش پس از فرار از محل حادثه توسط مأموران در اصفهان دستگير شده بود، صبح روز شنبه در شعبه 71 دادگاه كيفري استان محاكمه شد و به قتل همسر 15 ساله اش با همدستي برادرش اعتراف كرد.
مرتضي در اظهاراتش نزد پنج قاضي دادگاه كيفري تنها انگيزه خود از وقوع جنايت را رابطه سميرا با بردار ناتني اش عنوان كرد اين مرد كه صاحب يك فرزند 6 ماهه بود از اولياي دم درخواست بخشش كرد. اما صبح ديروز قاضي عزيزمحمدي و چهار قاضي مستشار مرتضي را به اتهام يك فقره قتل عمدي به قصاص نفس(اعدام)و برادرش مجتبي را به اتهام معاونت در قتل به تحمل 15 سال زندان محكوم كردند.