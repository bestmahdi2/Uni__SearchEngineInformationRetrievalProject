آدم ها
سالروز درگذشت پدر داستان نويسي مدرن ايران
سيد محمد علي جمالزاده، نويسنده اي ست كه تنها 13 سال در ايران زندگي كرده، اما همه تحقيقات و داستان هايش را به فارسي نوشته. براي پدر داستان نويسي مدرن ايران، امسال مجلس ختم دوباره اي گرفته نمي شود.
نگار مفيد - هشت سال مداوم در روزهاي مياني آبان ماه مراسم بزرگداشت محمد علي جمالزاده برگزار مي شد.
امسال، از اين مراسم هر ساله خبري نيست. هيات امناي دفتر چاپ آثار سيدمحمدعلي جمالزاده قرار بود طبق روال سال هاي گذشته امسال نيز در پانزدهم آبان ماه، مراسمي را در دانشكده ادبيات دانشگاه اصفهان براي پدر داستان نويسي مدرن ايران برگزار كند كه به دلايل مسكوت مانده اين برنامه لغو شده. اسم كتاب هاي سيدمحمدعلي جمالزاده را در دوره دبيرستان بايد حفظ مي كرديم؛ تلخ و شيرين، سر و ته يك كرباس، قصه ما به سر رسيد، قصه هاي كوتاه براي بچه هاي ريش دار، يكي بود، يكي نبود و....
در دوره دبيرستان به جز اسم كتاب هايش فقط مي دانستيم كه در اصفهان به دنيا آمده و بعد براي ادامه تحصيل به بيروت و فرانسه و سوئيس مي رود و ديپلم علم حقوق مي گيرد. در همان تاريخ ادبيات هاي سخت و پر از تاريخ به ما نگفتند نويسنده اي كه عنوان پدر داستان نويسي مدرن ايران را يدك مي كشد، از عمر 106 ساله اش فقط 13سال در ايران بوده و بقيه عمرش را خارج از ايران طي كرده، اما تمام تاليف ها و تحقيق هايش به زبان فارسي بوده.
قرار بوده همزمان با مراسم امسال، گزارش فعاليت هاي 30 ساله هيات امناي دفتر چاپ آثار جمالزاده در قالب كتابي از سوي انتشارات دانشگاه تهران منتشر شود. در اين كتاب چگونگي بخشش كتابخانه جمالزاده به دانشگاه تهران، فهرست بورس هايي كه از طرف هيات امناي جمالزاده داده شده و... و همچنين گزارش چاپ كتاب هاي جمالزاده در 30 سال گذشته و فهرست آثار منتشر نشده و طبقه بندي يادداشت هاي پراكنده اش آمده. كتاب ديگري كه به جمالزاده مربوط مي شود و انتشارات سخن مي خواهد آن را منتشر كند، مكاتبات و نامه هاي جمالزاده است كه حاوي مكاتبات پدر داستان ايران با چهره هايي مثل محمود دولت آبادي، سيمين دانشور، مهدي اخوان ثالث، بزرگ علوي و 58 نفر ديگر از نويسندگان، متفكران و ناشران خواهد بود.