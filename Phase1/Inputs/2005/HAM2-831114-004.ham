ميدان انتظار
پيروزي حتمي بود. ديگر مبارزه به گروهك ها وابسته نبود. چشمه اي جوشيده و جاري بود. هرچه خون كف خيابان را لزجتر مي كرد، چشمه انقلاب اسلا مي فراختر مي شد و سرريزتر. بعضي روزها در خيابان ها جاي ايستادن و تماشا كردن نبود. داخل جمعيت مي افتاديم و شعار مي داديم. مردم خواسته روشني داشتند: خروج شاه و استقرار دولتي بر اساس دين و همان را فرياد مي زدند و مي طلبيدند. عدالت و آزادي نخستين خاستگاه بود. روزهاي ظفر نزديك بود. همهمه افتاده بود كه امام خميني براي هدايت و رهبري جريان انقلاب به ايران مي آيد. پس از سالها تبعيد و ارتباطي در حد اعلاميه و سخنراني مشتاقان زيادي روزهايشان را به انتظار ضميمه كردند.
انتظار در رگ و پي مردم جريان داشت و برقي همگام با اميد در چشمانشان مي درخشيد. ميدان شهياد آن روزها كه پس از سرآمدن انتظار، آزادي نام گرفت، آبستن حوادثي جديد بود.
عطر پيروزي را در اين ميدان به شامه مي ريختند. حتي وقتي از ميدان خراسان، خيابان شهباز را مي  آمديم تا ميدان فوزيه و تا ميدان آزادي فعلي جمعيت پشت به پشت خيابان ها را در قرق خود داشت. وقتي گلوله كسي را به عقب نمي راند، ميدان آزادي هويت خودش را پيدا كرد.
وقتي به ميدان مي رسيديم و تازه خورشيد نور مايلش را به ميدان بزرگ مي تاباند، جمعيتي به چشم مي آمد كه مسافر بودند و از شهرستان آمده بودند و گهگاهي جواناني كه جابه جاي ميدان ايستاده اند. مشت ها گره مي شد و لب ها باز. جمعيت بود كه فوج فوج از زمين و آسمان پشت سرشان مي ايستاد و فرياد مي كشيد.
روزهاي پيروزي نزديك بود كه صبح تا شب مردم زيادي شعار مي دادند: واي به حالت بختيار، اگر امام فردا نياد و شاپور بختيار نخست وزير وقت بود. هواپيمايي در اعتصاب بود و فرودگاه تعطيل. قراربود هواپيمايي از مقصد پاريس در باندهاي فرودگاه مهرآباد آرام گيرد. از صبح تا شام هر روز ميدان آزادي بستر ازدحام جمعيت بود. همه به انتظار آزادي از مقابل دانشگاه تهران تا ميدان آزادي، خيابان ها را زير پا مي كوبيدند و فريادهاشان، آسمان را مي شكافت.