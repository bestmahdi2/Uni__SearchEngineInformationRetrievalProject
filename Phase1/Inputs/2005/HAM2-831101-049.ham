ميدان مغناطيسي زمين آلودگي را به قطب ها مي كشاند
اسكيموها به جاي نهنگ، ژامبون مي خورند
توليد گازهاي سمي و مواد آلوده كننده هوا، زيان هاي غير قابل جبراني را بر سنت ها و عادات مردم كره زمين برجاي مي گذارد. البته بنا به اظهارنظر يك روزنامه نگار آمريكايي، اين تاثيرات در مناطق قطب شمال بيشتر مشهود است و باعث شده كه نوع زندگي اسكيموها و مردم بومي مناطق شمالي كره زمين، دستخوش تغييرات بيشتري شود.
خانم  مارلا كن خبرنگار لس آنجلس تايمز بعد از تحقيقات پرهزينه اي كه طي 2 سال در مورد آلودگي محيط زيست انجام داد، كتابي را با عنوان آلودگي تدريجي قطب شمال به چاپ رساند كه در آن به بحث در مورد مقصد نهايي آلودگي هاي توليد شده در كشورهاي مختلف پرداخته شده است.
او در كتابش توضيح مي دهد كه در مدت تحقيقات همواره انتظار داشته است نشانه هاي تاثيرات اين سموم را در محلي كه توليد شده اند پيدا كند، اما به دنبال گزارشي كه از مناطق شمالي كانادا دريافت مي كند بسيار متعجب مي شود، چراكه در اين گزارش صحبت از مرگ و ميرهاي حيوانات اين مناطق به خاطر وجود بعضي سموم به ميان آمده است.
اين موضوع باعث مي  شود كه اين خانم تحقيقات خود را در مناطق شمالي كانادا و در قطب دنبال كند و به خاطر وقت گير و پرهزينه بودن اين مطالعات تصميم مي گيرد كه با يك شركت قراردادي به امضا برساند.
او در زمان حضورش در منطقه متوجه مي شود كه سنت ها و عادات مردم به شدت تحت تاثير آلاينده ها قرار گرفته است، چراكه وجود اين سموم باعث مرگ نهنگ ها و حيواناتي شده كه بوميان اين مناطق از آنها ارتزاق مي كرده اند. به همين دليل زندگي آنها بسيار دچار تغيير شد و آنها را مجبور كرد كه به واردات مواد غذايي و پوشاك مبادرت ورزند.
با ورود مواد غذايي جديد، طبيعتا تغييراتي نيز در وضعيت مزاجي و ساير عادات مردم اين منطقه به وجود آمد، اما نكته جالب توجهي كه مارلا كن در كتابش اشاره كرده، تاثيرپذيري اين مناطق با وجود دور بودن از مناطق توليد آلودگي است.
قطب ها به خاطر وجود ميدان مغناطيسي قادر به جذب آلودگي هاي ساير نقاط كره زمين هستند. به هر حال دود آلاينده هاي كره زمين مستقيما در چشم مردم ساكن قطب فرو مي رود. اين نظر خانم مارلا كن است.