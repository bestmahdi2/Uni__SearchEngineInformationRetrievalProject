يك مقام بلندپايه فرانسه:
پاريس درباره پرونده هسته اي ايران موضعي به مراتب سخت تر از موضع آمريكا دارد
فارس: يك مقام بلندپايه فرانسه اعلام كرد پاريس در قبال پرونده هسته اي ايران موضعي به مراتب سخت تر از موضع آمريكا دارد و براي اين پرونده خطوطي قرمز تعيين كرده كه هرگز نخواهد پذيرفت تهران اين خطوط را زير پا گذارد.
روزنامه فرامنطقه اي «الشرق الاوسط» در شماره ديروز خود به نقل از اين منبع بلندپايه فرانسوي كه نام يا مقام وي را فاش نكرد، مدعي شد: «مسئولان فرانسوي رسيدگي به پرونده هسته اي ايران، اطلاعاتي دريافت كرده اند كه نشان مي دهد تهران با وجود اعلام پايبندي به توقف روند غني سازي اورانيوم به فعاليتهاي هسته اي خود ادامه مي دهد.»
به گفته  اين منبع، اطلاعات رسيده درباره ادامه فعاليتهاي هسته اي ايران، پاريس، لندن و برلين را كه به نمايندگي از اتحاديه اروپا و با هماهنگي آمريكا، پرونده هسته اي ايران را بررسي مي كنند نگران كرده و آنان را واداشته با احتياط هرچه بيشتر و در قالب گفت وگوهايي جدي، بررسي اين پرونده را دنبال كنند و از تهران ضمانتهايي را درباره برنامه هاي هسته ايش بخواهند.
اين منبع افزود: «پاريس براي پرونده هسته اي ايران خطوطي قرمز تعيين كرده و هرگز نخواهد پذيرفت تهران از اين خطوط تجاوز كند.»
به نوشته الشرق الاوسط كشورهاي اروپايي قصد دارند در پايان ماه ژوئيه پيشنهادهايي را به مذاكره كنندگان ايراني ارائه دهند كه در برگيرنده پرونده هسته اي، سياسي و همكاري اقتصادي اين كشور است.