يافته ها
مردان ديابتي و خطر كاهش هورمون مردانه
بنابر مطالعات صورت گرفته مردان بالاي 45 سال مبتلا به ديابت دو برابر بيشتر از مردان غير ديابتي در معرض خطر كاهش هورمون مردانه تستوسترون و ابتلا به ناتواني جنسي هستند.
دكتر شرواين شوارتز، مدير گروه بخش ديابت و بيماري هاي غدد كلينيك سن آنتونيو تگزاس مي گويد: موارد متعددي پيش آمده كه مردان ديابتيك بسيار زودتر از آنچه انتظار مي رود، دچار ناتواني جنسي شده اند و ما بايد به اين مشكل شايع نگاهي مجدد داشته باشيم.
در اين مطالعه 2هزار و162 مرد با ميانگين سني 60 سال مورد معاينه قرار گرفتند كه از اين تعداد 474 نفر ديابت داشتند و نيمي از اين تعداد تستوسترون بسيار پايين و به لحاظ جنسي ناتوان بودند. اين نشان مي دهد مردان 45 سال به بالا مبتلا به ديابت 09/2 درصد بيشتر از مردان غير ديابتي در معرض خطر ناتواني جنسي قرار دارند.دكتر ناتان باركاما، متخصص كليه و مجاري ادرار بيمارستان مينه سوتا در نيويورك مي گويد: اين اعداد و ارقام و اين شيوع بالا واقعا ترسناك است. بايد توجه كنيم كه درمان بيماران ديابتي صرفا محدود به تنظيم قند خون آنها نخواهد بود.
سطح پايين هورمون مردانه باعث از بين رفتن توانايي و ميل جنسي، افزايش چربي بدن، كاهش توده عضلاني و كاهش چگالي استخوان ها خواهد شد. جدا از اين پايين بودن تستوسترون موجب افسردگي، خستگي و ضعف مفرط نيز خواهد بود.
دكتر شوارتز مي گويد: بروز چنين وضعيتي براي مردان در رده سني45 الي 50 سال اصلا طبيعي نيست. اين قضيه با يائسگي زن ها كاملا متفاوت است. دكتر شوارتز به مطالعاتي استناد مي كند كه در آن هورمون درماني زنانه نه تنها باعث محافظت در برابر بيماري نشد، بلكه خطر وقوع سكته مغزي را نيز افزايش داد.
حدود 65 درصد مردان تحقيق حاضر كه ديابت داشته و سطح تستوسترون خون آنها نيز پايين بود، دچار ناتواني محض جنسي بودند. سطح تستوسترون خون با آزمايش خون تعيين مي شود و درمان آن نيز تجويز مكمل هاي تستوسترون است كه خطر بزرگ شدن پروستات را به دنبال دارد و در مردان مبتلا به سرطان پروستات تجويز آن ممنوع است.