از ترس آنفلوانزاي طيور
استراليا مرزهاي خود را مي بندد
گروه دانش و فناوري ـ مرتضي اسلام زاده: الكساندر داونر وزير امور خارجه استراليا اعلام كرد كه اين كشور براي جلوگيري از شيوع ويروس آنفلوانزاي طيور، مرزهاي خود را مي بندد.
وي كه در همايش آنفلوانزاي مرغي، اضطراب جهاني شركت كرده بود، ادامه داد البته بحث مسدود كردن مرز اين كشور در صورتي به اجرا در مي آيد كه آنفلوانزاي طيور به طور گسترده در منطقه شيوع پيدا كند. در اين همايش كه هفته گذشته در شهر بريس بين استراليا برگزار گرديد، نمايندگان بسياري از كشورهاي آسيايي در مورد چگونگي مقابله با شيوع بيماري آنفلوانزاي مرغي در منطقه به بحث و تبادل نظر پرداختند. همچنين قرار است در نيمه دوم ماه جاري نيز بسياري از مقامات كشورهاي عضو apec با سفر به بوسان در كره جنوبي در مورد چگونگي متوقف كردن اين بيماري مهلك تصميماتي را به كار ببرند. در همين حال قرار است رئيس جمهور ايالات متحده هم از انستيتوي ملي بهداشت آن كشور ديدن كند تا برنامه هاي ايالات متحده را براي مبارزه با بيماري آنفلوانزاي طيور در اين كشور اعلام كند. لازم به ذكر است كه شيوع ويروس h5n1 از سال 2003 تاكنون منجر به كشته شدن دست كم 62 نفر در آسيا شده است كه از اين تعداد چهل نفر در ويتنام مرده اند. برخي از كشورهاي شرق آسيا تاكنون بسياري از طيور خود را به منظور جلوگيري از شيوع ويروس آنفلوانزاي مرغي معدوم كرده اند. آنفلوانزاي طيور، ويروسي است كه در ميان پرندگان شيوع مي يابد و از طريق تماس از پرندگان به انسان نيز قابل سرايت است و مي تواند مرگ آور باشد.
منبع: cnn.com