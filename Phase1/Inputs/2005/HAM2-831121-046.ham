تنها دلال ها از بورس فلزات آسيب ديده اند
گروه بورس: مدير كل صنايع فلزي وزارت صنايع و معادن اعلام كرد: وضعيت بازار فولاد در كشور پس از تشكيل بورس فلزات به مراتب بهتر از گذشته شده است و اصلاً قابل مقايسه نيست.
مهندس مظفر اعواني درباره وضعيت بازار فولاد و نارضايتي برخي توليدكنندگان و مصرف كنندگان از قيمت فولاد اظهار داشت: بالاخره اين منطقي نيست كه نه مصرف كننده راضي باشد و نه توليدكننده، البته من تصور مي كنم بايد هر دوي آنها امسال از بازار راضي بوده باشند اما دوست ندارند كه به زبان بياورند و يا اين كه سطح انتظارشان خيلي بالاست.
وي گفت: توليدكنندگان فولاد بايد خيلي راضي باشند، چون طي سال هاي قبل قيمت هاي فولاد، قيمت هاي تثبيتي بود و آنها مجبور بودند كالاهايشان را به قيمت هاي بسيار پايين عرضه كنند و معمولاً سود فولاد را دلال ها مي بردند يعني واسطه ها فولاد را با حواله هاي مختلف مي خريدند و در نتيجه فولاد، گران به دست مصرف كننده مي رسيد و لذا نه توليد كننده سود مي برد و نه مصرف كننده، بلكه يكسري واسطه ها سودهاي كاذب مي بردند.
مدير كل صنايع فلزي وزارت صنايع و معادن در تازه ترين ارزيابي خود از عملكرد بورس فلزات و در خصوص انتقاد برخي از توليدكنندگان يا خريداران از اين بورس گفت: ما دو مقايسه مي كنيم، يكي وضعيت فعلي را با وضعيت قديم كه بورس ايجاد نشده بود كه طبيعتاً وضعيت كنوني از نظر قانونگذار و مصرف كننده نهايي و توليد كننده به مراتب بهتر از گذشته است، يعني اصلاً قابل مقايسه نيست.
مهندس اعواني گفت: روش فعلي عرضه و تقاضاي فولاد بسيار بهتر از يكي دو سال گذشته است. چون قيمت هاي واقعي تر دست مصرف كننده نهايي مي رسد و توليدكننده هم سود واقعي خودش را مي برد، تنها جايي كه من تصور مي كنم از ناحيه اين بورس آسيب ديده و كم كم سروصدايش هم بلند شده، واسطه ها و حق العمل كاران و كساني هستند كه دلالي مي كردند.