هنوز خاطرات عين القضات، شوريدگي باباطاهر، دانشنامه بوعلي و رازهاي هزارساله لالجين، در سينه همدان محفوظ است
هگمتانه در خم توسعه
نگار عسلي - اكباتان،  هگمتانه، همدان... شهرم، زادگاهم، جايي را كه سالهاست از آن دور افتاده ام، دوباره ملاقات مي كنم.... آخرين خاطره هاي مانده در پسينه ذهنم را كه يادگار 5 يا 6 سالگي ام است، مرور مي كنم و آن خانه هشت دري و حياط پر درخت و رويايي اش را به ياد مي آورم. درختان آلبالو، سيب، انجير، قشقرق گنجشك ها و مادربزرگ(عزيز) ام كه برايشان دانه مي پاشيد. حالا به خانه رسيده ايم، اما نه آن خانه كه هنوز تصويرهاي زيبايش را در ذهن دارم. به جايي مي رسيم كه يك خانه تازه ساخت،  چند طبقه است. چه مي شود كرد، شهر قديمي يا به عبارتي باستاني ما هم تغيير كرده است. از پنجره طبقه نمي دانم چندم كه به آن قدم گذاشته ايم، خيابان شلوغ و پر از اتومبيل هاي جورواجور، چشم اندازي است كه پيش روي ماست. ساختمان هاي بلند مرتبه و سر به آسمان سائيده در كنار خانه هاي قديمي كه هنوز بافت اصلي همدان را تشكيل مي  دهند، منظره اي ناخوشايند پيش چشم مي گشايند. بودن ساختماني قديمي و متروكه در كنار هتل يا ساختمان و برجي لوكس توي ذوق بيننده مي زند، انگار مردم هم پابه پاي اين توسعه ناهمگون و ناساز، شتاب گرفته اند.
از هجوم اين همه ماشين آنهم در روز تعطيل در خيابان هاي همدان حيرت مي كنم. جمعه و روزهاي تعطيل، شهر آرامش و خلوتي خاص داشت.
خب، مهاجرت، ترجيع بند شهرهاي ما شده است. مهاجرت از روستاها به شهرها، شلوغ شدن شهرها و خالي ماندن روستاها و بعدش هم، قابل پيش بيني است. همدان هم كم و بيش به همين سو مي رود. ترافيك سنگين و آلودگي هوا،  هنوز به سراغش نيامده اند، اما در چشم انداز آينده حضور دارند، تصميم مي گيرم در شهر گشتي بزنم. به ميدان امام مي روم، همان ميداني كه سابق به شش خيابان شهرت داشت. اين ميدان را يك مهندس آلماني طراحي كرده بود و از معابر زيبا و كم نظير ايران است. گنبدهاي دوازده گانه دور ميدان كه از شگفتي هاي معماري است، هنوز پابرجا مانده اند، اما بسيار فرسوده و آسيب ديده اند. زمزمه هايي در ميان مردم هست كه گويا ميراث فرهنگي، مي خواهد گنبدها را مرمت كند.
اميدوارم حكم نوشداروي پس از مرگ سهراب نباشد! يعني براي ساختن ساختمان چند مرتبه يك بانك، نيش كلنگ با اين بناي زيبا و تاريخي گلاويز نشود،  تجربه تلخي كه زخمش در ميدان حسن آباد تهران به يادگار مانده است. همانطور كه حمام زيبا با معماري كم نظير قديمي كه در همين ميدان بود،  حالا ناپديد شده و ردش را بايد در نقشه ها بگيريم!به طرف خيابان باباطاهر راه مي افتم، اينجا هنوز حال وهواي همدان قديم را دارد و لهجه شيرين همداني بيشتر به گوش مي رسد. به امامزاده عبدالله(ع)مي رسم. ياد  آن زيارت هاي ساده و باورهاي عميق مردم مي افتم، ياد مادربزرگ(عزيز)كه خانه اش همين طرف ها بود. اين محله هم گرفتار تغييرات ناگزير شده است، تغييراتي كه رنگ و بوي مدرن شدن دارند. گذارم به ميدان عين القضات مي افتد. ياد مقبره اش مي افتم و سنگ مرمرين قبرش كه مي گفتند شب ها نوري از آن ساطع مي شد. آنها كه كنجكاوتر بودند مي گفتند، نوع مرمر، طوري بوده كه روزها نور آفتاب را جذب مي كرد و شب ها پخش مي كرد. به هر حال ديدني بود، اما حالا هيچ اثري از آنها نيست!
اگر قرار بر توسعه و پيشرفت شهرهاست كه اجتناب ناپذير است، اما چرا توسعه را طوري هدايت نكنيم كه در شهر باستاني همدان خاطرات عين القضات، مقام علمي ابوعلي سينا،  شوريدگي باباطاهر، بزرگان علويه، رازهاي ماندگار لالجين با 2هزار سال قدمت تاريخي و سفال هاي زيبايش براي نسل هاي آينده هم باقي بماند. ظاهرا، عطش پاساژسازي به قيمت درهم كوبيدن بافت محله هاي قديمي كه طي هزاران سال شكل گرفته اند، از تهران به جاهاي ديگر سرايت كرده است. الگوهاي شهرسازي در دنيا،  فراوان است، اما ما چرا هيچ كدام را الگو قرار نمي دهيم، ميراث هاي كم نظير تاريخي اصفهان را مغلوب برج جهان نما مي كنيم و فضاهاي تاريخي و معماري كم نظير شهرهايمان از جمله همدان را در معرض توسعه بي رويه رها مي سازيم. همسان سازي شهرها و از بين بردن ويژگي ها و معماري بومي آنها، نه با خرد سازگاري دارد و نه با منافع ملي ما. پيشرفت و تجدد خوب است،  اما گذشته را بايد پشتوانه آينده كرد و با زمان پيش رفت. همدان هم بايد راه توسعه را بپيمايد، اما توسعه اي پايدار، آنچنان كه شايسته كهن ترين بام خاكي دنيا،  اكباتان و تمامي ميراث هاي با ارزش فرهنگي و تاريخي همدان باشد.