قيمت هاي بالاي نفت به سود هيچ كس نيست
گروه اقتصادي: در هفته جاري عوامل غيراقتصادي و اقتصادي موجب افزايش قيمت نفت و نزديك شدن شاخص قيمت نفت سبك آمريكا به 65 دلار شد.اين روند اگرچه موجب افزايش درآمد توليدكنندگان مي شود اين نگراني را نيز درپي دارد كه مصرف كنندگان به سوي انرژي هاي جانشين روي آورند و اين امر در آينده سهم توليدكنندگان نفت به ويژه اوپك را از بازار انرژي جهان بكاهد.براي آگاهي از روند جاري بازار نفت با كاظم پوراردبيلي نماينده ايران در اوپك و عضو هيأت عامل اين سازمان گفت وگو كرده ايم.
***
* روند جاري قيمت ها در بازار نفت را چگونه ارزيابي مي كنيد؟
- عليرغم روند رو به افزايش قيمت نفت عرضه بر تقاضا برتري دارد و ذخاير نفت در حال افزايش است. با اين وجود وضع پالايشگاه ها به ويژه در آمريكا مناسب نيست. به دليل فصل مسافرت كه روزهاي پاياني آن در كشورهاي بزرگ مصرف كننده طي مي شود تقاضا براي بنزين و سوخت هواپيما بالا است اين در حالي است كه پالايشگاه هاي موجود توان توليد كافي و ايجاد فرصت ذخيره سازي آن را نمي دهند.
دو پالايشگاه بزرگ در آمريكا تعطيل شده است و اين به قيمت هاي بالاي بنزين و سوخت هواپيما منجر شده كه تأثير خود را در بازار با افزايش قيمت نشان مي دهد.با اين وجود با تغيير فصل تمايل به مصرف بنزين كاهش مي يابد و تقاضا براي مصرف سوخت هاي گرمازا افزايش مي يابد كه امكان توليد آن در پالايشگاه هاي موجود سهل تر است. بنابراين به نظر مي رسد كه در فصل آينده فشار براي مصرف كاهش يابد و قيمت ها تحت فشار و جو رواني كنوني نباشد.قيمت هاي نزديك 65 دلار به نظر مِي رسد قيمت پيك و بالاترين قيمت ممكن باشد و اگر حادثه فوق العاده اي رخ ندهد روند آن به سطوح بالاتر رخ نخواهد داد. البته عوامل سياسي مثل تهديدات تروريستي در عربستان و بحران ميان ايران و آژانس بين المللي انرژي اتمي و غيره نيز در روند جاري افزايش قيمت ها مؤثر بوده است.
* از نظر اوپك و توليدكنندگان نفت آيا قيمت هاي بالاتر كه درآمدهاي بيشتري را درپي دارد قابل قبول است؟
- در حال حاضر اوپك هر آنچه كه در توان دارد انجام مي دهد و عرضه مازاد بر تقاضا از سوي اوپك به همين دليل است. كار ديگري از دست اوپك برنمي آيد ولي بايد توجه كرد كه قيمت هاي بسيار بالا و فراتر از سطح قيمت هاي معقول به سود هيچ كس نيست و روي آوردن مصرف كنندگان به سوخت هاي جايگزين را درپي دارد. در ماه هاي اخير شاهد اين امر هستيم كه برنامه هاي توسعه سوخت هسته اي و سوخت هاي تجديدشونده مورد توجه قرار گرفته است. در صورت سرمايه گذاري مصرف كنندگان در اين زمينه بازگشت آنان به بازار نفت در درازمدت قابل تصور نيست و در واقع سهم اوپك از بازار كاهش مي يابد.چون تقاضاهاي مازاد بر مصرف به دليل فقدان توان توليد اضافه غيراوپك به طور معمول سهم اوپك تلقي مي شود.
* از نظر شما سرمايه گذاري براي ظرفيت سازي اضافه در بازار نفت در شرايط امروز چه روندي را طي مي كند؟
- ظرفيت سازي و ايجاد مازاد توليد در كشورهاي مختلف تاكنون پاسخگوي رشد تقاضا نبوده است.در ايران به طور معمول هر سال شاهد كاهش 7 درصد كل توليد هستيم بنابراين بايد ظرفيت جانشين ايجاد شود. تنها در ايران براي پاسخ به تقاضاي مصرف بايد حدود 600 هزار بشكه هر سال به توليد اضافه شود كه اين ميزان علاوه بر پاسخگويي به افت توليد ميزان افزايش تقاضا را نيز پاسخ دهد. اين افزايش توليد حداقل 6 ميليارد دلار سرمايه گذاري نياز دارد و اگر اين سرمايه گذاري نشود مشكل ايجاد خواهد شد.
* در حال حاضر نوعي تعارض وجود دارد و با وجود نياز به سرمايه گذاري به بحران در خاورميانه به عنوان مهم ترين منبع توليد نفت جهان دامن زده مي شود؟
- بله غرب دچار يك تضاد است و درحالي كه از يك سو به شرايط بحراني در خاورميانه دامن مي زند و اين امر به بهانه هاي گوناگون مانند مبارزه با تروريسم رخ مي دهد بر ضرورت سرمايه گذاري در توسعه توليد نفت تأكيد مي شود. علاوه بر اين با مشكل عدم امكان سرمايه گذاري مستقيم از سوي شركت هاي نفتي بين المللي روبه رو هستيم كه در اكثر كشورها صنعت نفت ملي است و امكان سرمايه گذاري مستقيم وجود ندارد و شركت هاي نفت كشورهاي توليدكننده در اين زمينه سرمايه گذاري مي كنند و اين مانع نيز خود به كاهش سرمايه گذاري ها انجاميده است.