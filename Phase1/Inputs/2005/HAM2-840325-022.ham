گذرگاه
جنوب آمريكا درگير جرياني مخرب
تحقيقات جديد نشان مي دهد كه سمومي در ايالت فلوريدا توليد شده و مي تواند تهديد جدي براي پستانداران دريايي باشد.
براساس گزارشي كه روز نهم ماه ژوئن در نشريه علمي نيچر منتشر شد، چندين موسسه تحقيقاتي براي حل يك مسئله با يكديگر همكاري كردند. آنان مرگ پستانداران دريايي را مي ديدند، اما دليل قابل توجهي دراين باره به دست نمي آوردند.
جريان هاي جزر و مدي سرخ باعث مرگ دسته جمعي ماهيان، صدف ها و ماناتي نوعي پستاندار دريايي- مي شد.
علت اين مرگ نوعي سم بود كه از فعاليت هاي انساني توليد شده است. جريان هاي جزر و مدي سرخ(شكوفه هاي نوعي جلبك سمي قرمز است)كه به همراه مواد سمي شيميايي رها شده به دريا با خاصيت تجمع پذيري غيرقابل باوري در بدن جانواران دريايي باعث مرگ ميليوني آنها مي شود.
لين فلوينگ، رئيس مركز مطالعات جلبك هاي دريايي به رويترز گفت:  ما مي دانستيم كه مرگ و مير ماناتي ها به دليل مواد سمي است، اما نمي توانستيم درك كنيم كه چرا اين اتفاق زماني مي افتد كه جريان هاي سرخ جزر و مدي در سواحل كاليفرنيا نمايان مي شود.
بعد از مدتي معلوم شد كه اين مواد سمي به همراه جلبك هاي ميكروسكوپي در بافت علف هاي دريايي تجمع پيدا كرده و جانوراني كه از اين گياهان تغذيه مي كنند، خواهند مرد.
با اين حال پيدا كردن دليل مرگ دلفين ها نيازمند بررسي هاي بيشتري است، زيرا مقدار كمي از اين سموم در بافت بدن آنها پيدا شده كه بعيد به نظر مي رسد باعث مرگ آنها شده باشد.



20 ميليارد براي مطالعه رودخانه ها
20ميليارد ريال در سال جاري براي مطالعات ستادي رودخانه هاي بزرگ و آلوده كشور اختصاص يافت.
عبادي، مديركل بررسي آلودگي آب و خاك سازمان حفاظت محيط زيست به خبرگزاري دانشجويان ايران(ايسنا)گفت: مقرر شده تا فهرست پروژه هاي ملي اولويت دار از جمله رودخانه هاي بزرگ و آلوده كشور تهيه و براي تخصيص اعتبارات استاني، در اختيار سازمان مديريت و برنامه ريزي قرار گيرد. همچنين بانك اطلاعات هوشمند رودخانه هاي بزرگ و آلوده كشور تدوين شده و مراحل نهايي ثبت اطلاعات را مي گذراند.
وي با اشاره به اينكه برنامه جامع كاهش آلودگي 23 رودخانه بزرگ و آلوده كشور تصويب شده، اضافه كرد: اين طرح در فاز اول براي كاهش آلودگي 110 رودخانه اجرا مي شود كه اميدواريم تا پايان سال جاري اين فاز به اتمام برسد.



نگراني ها براي انقراض
دانشــمنــدان از انقراض گونه اي ماهي كه در دث ولي زيست مي كند اظهار نگراني كرده اند.
براساس گزارش سازمان شكار و صيد آمريكا، اين در حالي است كه تنها 80 قطعه از ماهيان پاپفيش نقره اي، سال گذشته در تورهاي صيادي به دام افتادند.
مسئولان دولتي به روزنامه لاس وگاس سان گفتند كه اين يك رويه تراژيك است و به هيچ وجه فكرش را نمي كردند چنين واقعه اي اتفاق افتد.
اين واقعيت تورهايي را نشان دادند كه به منظور صيد پاپفيش نقره اي گسترده شده بودند، اما عاقبت لارو چند نوع ماهي ديگر به دام افتاد. در سال 2003 تنها 180 قطعه از اين ماهيان شمارش شده اند، وقتي شمار ماهيان بالغ كاهش مي يابد، شانس توليدمثل نيز كم مي شود و دانشمندان از اينرو نگران انقراض ماهي پاپفيش هستند.



خطر در زير آبها
امواج صوتي زير آب باعث مرگ ميليوني دلفين ها، وال ها و ساير پستانداران دريايي مي شود از اين رو كارشناسان محيط زيست از سازمان ملل خواسته اند براي حفاظت اين جانوران چاره اي بينديشد.
دانشمندان علوم دريايي عقيده دارندكه ارتباطي ميان صداهاي با فركانس بالا و مرگ دسته جمعي وال ها و دلفين ها در سواحل يونان، هاوايي، زلاندنو و نقاط ديگر وجود دارد. تحقيقات نشان داده است فعاليت هاي اكتشاف نفت و گاز در زير آبهاي اقيانوس ها باعث شده كه حيات ماهي ها و پستانداران دريايي به خطر افتد، به علاوه سيگنال هاي دستگاه هاي يابنده زير دريايي نيز زيستن آبزيان را با مخاطره مواجه كرده است.
همچنين اين مطالعات نشان داده كه صيد صنعتي ماهيان نيز كاهش يافته كه دليل آن انتشار امواج و سيگنال هاي صوتي زير آب است.