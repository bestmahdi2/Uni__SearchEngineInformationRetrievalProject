فرهنگسراها
خانه فرهنگ نصر: با همكاري مدرسه راهنمايي سيدكاظم موسوي، جشنواره آدم برفي برگزار مي شود.
اين جشنواره كه ويژه پسران است همه روزه از ساعت 8 صبح لغايت 14 بعدازظهر در ارتفاعات توچال به اجرا در مي آيد. علاقه مندان براي شركت در اين رقابت و آزمودن استعداد خود در ساختن آدم برفي مي توانند به نشاني كوي نصر، خيابان چهارم، خانه فرهنگ نصر مراجعه كنند.
خانه فرهنگ شمشيري: به مناسبت هفته بسيج مسابقه مقاله نويسي تحت عنوان بسيج و ولايت برگزار مي شود. اين مسابقه به منظور ارتقاي فكري و فرهنگي جوانان و نوجوانان از اول تا دهم آذر تحت عنوان بسيج و ولايت تدارك ديده شده است. علاقه مندان مي توانند جهت دريافت فرم مسابقه به نشاني مهرآباد جنوبي، بيست متري شمشيري، خانه فرهنگ شمشيري مراجعه يا جهت كسب اطلاعات بيشتر با شماره  تلفن  66629893 تماس بگيرند.
فرهنگسراي ملل: به مناسبت هفته كتاب و كتابخواني تا تاريخ 7/9/84 نمايشگاه بزرگ كتاب برگزار مي شود.
در اين نمايشگاه كه با حضور ناشران داخلي و بين المللي در مكان اين فرهنگسرا برگزار خواهد شد، علاوه بر برگزاري و ارائه كتب مختلف عمومي و تخصصي، برنامه هاي جانبي شامل ايستگاه مبادله كتاب، كارگاه هاي نقاشي، كاردستي، طراحي و خوشنويسي و مسابقه بچه ها يك كتاب بسازيد ويژه نوجوانان و جوانان نيز اجرا خواهد شد. علاقه مندان مي توانند جهت بازديد از اين نمايشگاه ها همه روزه از ساعت9 صبح الي 17 به نشاني بزرگراه آيت الله صدر، ميدان پيروز، بوستان قيطريه، فرهنگسراي ملل(اميركبير)مراجعه فرمايند.
فرهنگسراي نياوران: آه پدر، پدر بيچاره، مامان تو را در گنجه آويزان كرده و من خيلي دلم گرفته اثر آرتو كوپيت با كارگرداني هومن نوروزي اول تا چهارم آذر از ساعت 19 در سالن خليج فارس فرهنگسراي نياوران نمايشنامه خواني مي شود.
هايده حائري، حسين محب اهري، برزو ارجمند، كمند اميرسليماني، مهدي واثقي، رضا عالي زاد و پدرام برزو نقش خوان هاي اين اثر خواهند بود. مترجمان اين نمايشنامه رامين ناصرنصير و شهرام زرگر هستند. آرام كمالي اجراي موسيقي زنده و نوشين تبريزي و زري كريمي دستياري كارگردان اين نمايشنامه خواني را برعهده دارند. اين نمايش، تركيبي از مضحكه و تراژدي ست و از مضمون طنز تلخ برخوردار است كه اولين بار در كمبريج به روي صحنه رفت و به طور حيرت آوري با استقبال تماشاگران مواجه شد. آرتور كوپيت نويسنده اين نمايش، برنده جايزه ادبي آكادمي آمريكاست و نامش در كنار بزرگاني نظير تنسي ويليامز در زمره معماران تئاتر امروز آمريكا قرار دارد.
خانه قرآن منطقه 8: مسابقه حفظ آيه الكرسي در خانه فرهنگ منطقه 8 برگزار مي شود. اين مسابقه تا تاريخ 11/9/84 در دو نوبت صبح و عصر براي گرو هاي سني 6 تا12 سال برگزار مي شود. علاقه مندان مي توانند به آدرس ميدان رسالت، خيابان آيت الله مدني بعد از تقاطع گلبرگ مراجعه كنند.
خانه فرهنگ فرزانگان: شركت در فعاليت هاي هنري و ورزشي در حفظ سلامتي و شادابي و يادگيري مهارت هاي اجتماعي و فردي جوانان تاثير فراواني دارد. خانه فرهنگ فرزانگان با هدف ايجاد زمينه هاي مناسب براي جوانان در زمينه هاي فوق، اقدام به ايجاد كانون هاي ورزشي و نمايشي كرده است. جوانان و نوجوانان علاقه مند مي توانند به صورت رايگان از كانون هاي اين مركز استفاده كنند. علاقه مندان براي كسب اطلاعات بيشتر مي توانند با شماره تلفن هاي 77818842-77834545 تماس گرفته يا به نشاني نارمك، ميدان هلال احمر، انتهاي خيابان گلستان، ميدان تسليحات، كوچه شهيد سلطاني، شماره 128 مراجعه كنند.
فرهنگسراي ملل: نمايشگاه نقاشي آبرنگ خانم مرضيه سراج از روز جمعه 27/8/84 در مكان فرهنگسراي ملل افتتاح شد. در اين نمايشگاه گروهي، هنرمند برجسته، سركار خانم سراج به عنوان مسئول گروه و 9 نفر از زنان هنرمند تعداد 30 اثر خود را به سبك رئاليسم و رئاليسم انتزاعي در معرض ديد عموم علاقه مندان قرار داده اند.
اين نمايشگاه، پنجمين نمايشگاه خانم سراج است و تا روز جمعه 4آذر ماه سال جاري همه روزه از ساعت 9 لغايت 19 آماده بازديد است. فرهنگسراي ملل در پارك قيطريه قرار دارد.
فرهنگسراي طبيعت: بيش از 500 اثر نقاشي منتخب در بخش نمايشگاهي جشنواره نقاشي ما هم از ايران دفاع مي كنيم در فرهنگسراي طبيعت به نمايش گذاشته مي شود.
اين جشنواره با همكاري و مشاركت فرهنگسراي طبيعت و بنياد حفظ آثار و نشر ارزش هاي دفاع مقدس و با هدف آشنايي هرچه بيشتر جوانان و نوجوانان با دفاع مقدس، برگزار شد.
بيش از 5 هزار نقاشي با موضوع هاي موشك هاي بزرگ دشمن و خانه هاي ما، حمله رزمندگان به سنگرها و تانك هاي دشمن، فرشتگان چگونه به رزمندگان كمك مي كردند و قشنگ ترين خاطره بزرگترها از دفاع مقدس تا پايان آبان به دبيرخانه  اين جشنواره ارسال شد كه از بين اين آثار رسيده 500 اثر برگزيده در بخش نمايشگاهي از تاريخ اول آذر به مدت 20روز در محوطه باز فرهنگسراي طبيعت در معرض ديد عموم قرار خواهد گرفت.
علاقه مندان مي توانند جهت بازديد از نمايشگاه مذكور به نشاني فلكه دوم تهرانپارس، انتهاي خيابان جشنواره، فرهنگسراي طبيعت مراجعه كنند.
خانه فرهنگ خلاقيت ها: خانه فرهنگ خلاقيت ها وابسته به منطقه جنوب سازمان فرهنگي - هنري شهرداري تهران ثبت نام كلاس هاي آموزشي نيمه دوم ترم پاييز را آغاز كرده است. اين كلاس ها شامل طراحي، نقاشي، قرآن، روخواني، روانخواني، تفسير و... است. علاقه مندان مي توانند جهت كسب اطلاعات بيشتر به نشاني شهرري، ميدان شاملو(فرمانداري)ابتداي خيابان كميل، جنب بانك رفاه كارگران مراجعه يا با شماره تلفن هاي1 - 559170501 تماس حاصل كنند.
شهر كتاب: به مناسبت سيزدهمين دوره هفته كتاب جمهوري اسلامي ايران، شهر كتاب مركزي(شهر كتاب كودك و نوجوان، شهر كتاب قرآني، شهر كتاب هنر و ادبيات و شهر كتاب آبان)جشن بزرگ كتاب را برگزار مي كند. در مجموعه مركزي شهر كتاب، نمايشگاه هاي تخصصي كتاب با بيش از 30 هزار عنوان كتاب داخلي و خارجي با تخفيف ويژه عرضه مي شود. جشن كتاب در شهر كتاب از 28 آبان  لغايت 7 آذر ماه در شهر كتاب مركزي، خيابان حافظ شمالي،  نبش زرتشت شرقي برگزار مي شود.
فرهنگسراي هنر: چهارمين نمايشگاه عكس انجمن كوهنوردان ايران با عنوان كوه و طبيعت تا 8 آذر ماه در گالري هاي سه گانه فرهنگسراي هنر دائر است. در اين نمايشگاه 100 قطعه عكس در ابعاد متنوع با موضوعات كوه، طبيعت و كوهنورد ارائه شده است.
نمايش آثار عكاسي زنده ياد فريدون اسماعيل زاده - كاشف غار علي صدر و از نخستين پايه گذاران كوهنوردي فني و سنگ نوردي - در همدان يكي از ويژگي هاي اين نمايشگاه است. علاقه مندان مي توانند جهت بازديد از اين نمايشگاه در ايام ياد شده از ساعت 9 الي 19 به فرهنگسراي هنر، واقع در خيابان شريعتي، خيابان جلفا، مراجعه كنند.
فرهنگسراي سالمند: واحد سلامت فرهنگسراي سالمند، كارگاه نيم روزه ايدز را با عنوان سلامت، خون و پيشگيري از ايدز برگزار مي كند. در اين كارگاه كه با همكاري سازمان ملل و ستاد شهر سالم برگزار مي شود به افراد در خصوص نحوه آلوده شدن به ايدز و راه هاي پيشگيري از آن آموزش هاي لازم ارائه مي شود؛ ايدز يكي از بيماري هاي ويروسي واگيردار است. ويروس ايدز بتدريج قدرت دفاعي بدن را كم مي كند، به طوري كه انسان مبتلا حتي در مقابل بيماري ها يا عفونت هاي خيلي سبك هم نمي تواند مقاومت كند و در نتيجه از بين خواهد رفت. كارگاه ايدز با هدف ارتقاي سطح آگاهي شهروندان نسبت به بيماري ايدز، روز چهارشنبه 2/9/84 از ساعت 12 30/9 برگزار و در پايان به افراد شركت كننده، گواهينامه حضور اعطا مي شود.
همچنين واحد آموزش فرهنگسراي سالمند با هدف توسعه زبان هاي بين المللي، اقدام به برگزاري دوره هاي آموزش مكالمه و گرامر زبان انگليسي(ويژه تمامي گروه هاي سني)كرده است.
در اين دوره آموزشي دانشجويان با مكالمه و گرامر زبان انگليسي آشنا مي شوند. علاقه مندان جهت ثبت نام يا كسب اطلاعات بيشتر مي توانند به نشاني ميدان امام حسين(ع)، خيابان 17 شهريور،  خيابان خشكبارچي، پارك خيام مراجعه يا با شماره تلفن هاي 9 33358688 تماس حاصل كنند.