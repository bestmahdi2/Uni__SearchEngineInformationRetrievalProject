معاون امور مناطق شهرداري در بازديد از پروژه هاي منطقه 15 تهران:
زيرساخت هاي تهران با مشاركت بخش خصوصي و بانكها متحول مي شوند
گروه شهري: مهندس يعقوبي معاون امور مناطق شهرداري تهران از پروژه هاي در دست اجرا در منطقه 15 بازديد كرد. به گزارش روابط عمومي شهرداري منطقه،15 بزرگراه امام علي(ع)، ورزشگاه دوقلو، مجتمع ورزشي يادمان شهدا در بوستان فدائيان اسلام، بوستانهاي در دست احداث، دوربرگردان بزرگراه امام رضا(ع)پل تسمه نقاله، اراضي نيروي دريايي و... پروژه هايي بود كه مورد بازديد معاون امور مناطق قرار گرفت.
معاون امور مناطق شهرداري تهران پس از اين بازديد در جلسه اي كه با حضور شهردار و مديران شهرداري منطقه برگزار شد اظهار كرد:انتظارات مردم بايد برآورده شود ولي متأسفانه با بودجه جاري تحول بسيار مشكل است و انشاءالله با مشاركت بخش خصوصي و بانك ها در آينده در زيرساخت ها تحول ايجاد خواهد شد. وي اظهار داشت كارهاي روبنايي را بايد با سرعت بگذرانيم.
مهندس يعقوبي با بيان اينكه نگاه سيستماتيك بايد در شهرداري ايجاد شود و منابع انساني نقش مهمي در خدمت اين سيستم خواهند داشت،بر فرهنگ سازي و آموزش و اطلاع رساني و سپس ايجاد اقتدار، به اتمام رسانيدن پروژه هاي نيمه تمام براساس اولويت ها، نظارت فني بر ساخت و سازها، مقاوم سازي، وصول مطالبات و راهكار جديد ايجاد درآمد، توجه به بافتهاي فرسوده و دنبال كردن نوسازي، توجه به وضع ترافيك و معضل هاي اساسي تأكيد كرد.
معاون امور مناطق در پايان از عملكرد شهرداري منطقه 15 اظهار رضايت كرد و پروژه آرشيو الكترونيكي پرونده ها را در اين منطقه برتر اعلام كرد.
در ادامه اين نشست، مهندس سيدمحمود نصري _ شهردار منطقه 15 اعلام كرد: به منظور ارتقاي سرانه خدمات شهري، بزودي 110 طرح عمراني،خدماتي، فرهنگي، فني، ترافيكي، ورزشي و فضاي سبز با حضور مديران ارشد شهرداري در جنوب شرقي تهران افتتاح مي شود.
وي تصريح كرد: به منظور ارتقاي سطح زندگي در مناطق كم برخوردار و ايجاد زيرساخت هاي شهري، جلب مشاركت و سرمايه گذاري ها ضرورتي اجتناب ناپذير است و از اين رو شهرداري آمادگي خود را براي اجراي طرح هاي مشاركتي و ارائه تسهيلات اعلام مي كند.