با تعيين ضرب الاجل دو ماهه براي دولت
وزارت رفاه موظف به تهيه طرح جامع فقرزدايي شد
فارس: وزارت رفاه و تأمين اجتماعي موظف شد در ضرب الاجل دو ماهه نسبت به تهيه طرح جامع فقرزدايي براي استان هاي داراي خشكسالي در كشور اقدام كند.
استان هاي سيستان و بلوچستان، هرمزگان، كرمان، خراسان جنوبي، مناطق جنوب استان خراسان رضوي، جنوب فارس و شهرستان هاي طبس، بافق، خاتم و ابركوه در استان يزد مناطقي هستند كه براساس آمارهاي رسمي جزو استان هاي خشكسالي زده كشور به شمار مي روند.
براساس مصوبه دولت وزارت رفاه و تأمين اجتماعي بايد تا نيمه فروردين ماه سال آينده با همكاري وزارتخانه هاي بازرگاني و بهداشت، درمان و آموزش پزشكي و هماهنگي سازمان مديريت و برنامه ريزي كشور نسبت به تهيه طرح جامع فقرزدايي در اين مناطق و برنامه ريزي براي تأمين سبد غذايي پايه براي گروه هاي آسيب پذير اقدام نمايد. براساس اين مصوبه طرح فقرزدايي و برنامه ريزي براي تأمين سبد غذايي پايه بايد با اولويت وضعيت زنان باردار و شيرده كودكان تهيه شود.