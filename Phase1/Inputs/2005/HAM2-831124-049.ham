نگاه
چشم انداز آينده
علي شيدفر
بيست و سومين جشنواره بين المللي فيلم فجر كه همزمان با جشن هاي سالگرد پيروزي انقلاب اسلامي از دوازدهم بهمن ماه در تهران برپا بود طي 3 مراسم جداگانه با اعلام نتايج جشنواره به كار خود پايان داد. مراسم نخست كه صبح چهارشنبه در سينما صحرا برپا بود، داوران بخش جنبي جشنواره كه شامل بيش از شانزده سازمان و نهاد مثل هلال احمر، آموزش و پرورش، جشنواره روستا، سازمان ترافيك، قوه قضائيه، نيروي انتظامي و ستاد اقامه نماز بود به برگزيدگان خود جوايزي اهدا كردند. برگزيدگان بخش سينماي آسيا و معناگرا نيز در مراسمي جداگانه و بهترين هاي بخش مسابقه سينماي ايران نيز شامگاه بيست و دوم بهمن  طي مراسمي در تالار وحدت جوايز خود را دريافت كردند.
جشنواره بين المللي فيلم فجر در شرايطي بيست و سومين دوره خود را پشت سر گذاشت كه سينماي ايران گذشته از موفقيت هاي پي درپي هنري و جايگاهي كه در جشنواره هاي بين المللي دارد، دورنماي نويدبخشي براي دستيابي به بازار جهاني ترسيم كرده است.
حضور گسترده نمايندگان شركت هاي خارجي در بازار بين المللي فيلم تهران، حضور چشمگير جوانان فيلمساز در اين دوره جشنواره و ورود دو حوزه جديد سينماي آسيا و معناگرا مي تواند افق جديدي را به سوي سينماي جهان بگشايد و سينماي ايران در تعامل با سينماي جهان دستاوردهاي نويني به ارمغان آورد.
بخش سينماي معناگرا و مسابقه سينماي آسيا را مي توان مهم ترين ويژگي اين دوره از جشنواره خواند و همين ويژگي است كه مي تواند بسترساز اعتلاي سينماي معنوي و سينماي آسيا در عرصه جهاني باشد. قرابت فرهنگي و مشتركات تاريخي و ديني ايران با كشورهاي منطقه و علاقه بسيار آنها به سينماي ايران كه در جشنواره هاي گوناگون سينمايي مشاهده شده است در صورت برنامه ريزي دقيق مي تواند به يافتن جايگاه مناسب در بخش اكران سينماي ايران درمنطقه و آسيا كمك كند.
جشنواره فيلم فجر به پشتوانه بيست و سه سال برگزاري توانسته است نقشي جدي در چشم انداز سينماي ايران و افق هاي آينده آن بر عهده گيرد و آنچه هم اكنون به آن مي انديشد اعتلاي نه تنها سينماي ايران كه درخشش، اعتلاي روزافزون و تحول سينماي امروز جهان است.