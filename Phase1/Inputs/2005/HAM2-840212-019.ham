حضور موفق جواد رضويان در سينما
از روي آنتن تا روي پرده
جواد قادري
اين روزها فيلم "شاخه گلي براي عروس" به لطف حضور بازيگري به نام "جواد رضويان" توانسته عنوان پرفروش ترين فيلم روز سينماهاي تهران را از آن خود كند؛ حتي اگر چيز زيادي براي عرضه به تماشاگر نداشته باشد.
محبوبيت اين بازيگر تلويزيوني در ميان عامه مردم باعث شده تا خانواده ها و اقشار مختلف مردم براي تماشاي او روي پرده و بالطبع گذراندن ساعتي همراه با خنده و نشاط سري به سينماهاي نمايش دهنده فيلم مذكور بزنند.
شاخه گلي براي عروس همه چيزش را مديون دو بازيگر اصلي اش بخصوص رضويان است. او جلوي دوربين همه كار مي كند تا براي لحظاتي خنده را بر لب تماشاگران بنشاند.
حضور نسبتا موفق رضويان در مجموعه نوروزي "جايزه بزرگ" هم از جمله دلايلي است كه باعث مي شود تا ديدار با اين بازيگر محبوب براي اولين بار روي پرده سينما براي خيلي ها جذاب باشد.
البته شاخه گلي براي عروس ساخته قدرت الله صلح ميرزايي اولين حضور سينمايي رضويان محسوب نمي شود و او براي اولين بار در فيلم "شارلاتان" جلوي دوربين آرش معيريان رفت.
"شارلاتان" به دليل عدم دريافت پروانه نمايش اكرانش براي مدتي به تعويق افتاد. بالاخره اين فيلم اواخر سال گذشته با انجام پاره اي اصلاحات، پروانه نمايش گرفت و در صف اكران ايستاد. "شارلاتان" هم مانند ديگر آثاري كه رضويان در آنها بازي كرده، اثري كمدي است. اين فيلم قرار است پس از پايان اكران شاخه گلي براي عروس روانه پرده سينماها شود. با توجه به موفقيت فيلم صلح ميرزايي در گيشه به نظر مي رسد شارلاتان(كه قطعا فيلم بهتري نسبت به شاخه گلي براي عروس است)نيز بتواند با استقبال خوبي از سوي مخاطبان مواجه شود.
سينماي ايران مدتهاست كه كمبود يك كمدين تمام عيار را حس مي كند. آيا جواد رضويان مي تواند در قامت يك كمدين جاي افرادي چون اكبر عبدي، عليرضا خمسه و كاراكترهايي نظير آنها را بگيرد؟