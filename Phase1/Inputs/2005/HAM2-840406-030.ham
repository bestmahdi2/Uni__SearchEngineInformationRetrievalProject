گذرگاه
دهن كجي ژاپني ها به حافظان طبيعت
با وجودي كه كميسيون بين المللي صيد نهنگ مخالفت شديد خود را با صيد دو برابر نهنگ در ژاپن اعلام كرده است، برخي از رستوران ها سرو غذا هاي مختلف تهيه شده از نهنگ را آغاز كرده اند و اين در شرايطي است كه ژاپن تاكيد دارد هدفش از افزايش صيد نهنگ استفاده از آنها در امور تحقيقاتي است و با صراحت در درخواست هايش از صيد تحقيقاتي نهنگ صحبت مي كند. جلسه سالانه اين كميسيون كه مسئوليت وضع مقررات درباره ميزان و چگونگي صيد نهنگ را بر عهده دارد، در شهر اولسان كره جنوبي برپا شده است. در گذشته گوشت نهنگ يكي از غذاهاي اصلي ژاپني ها به حساب مي آمد، ولي از سال 1986 كه به علت كاهش شديد جمعيت نهنگ در آبهاي اقيانوس منجمد جنوبي صيد نهنگ محدود شد در سايه تبليغات جهاني نسبت به از بين رفتن نهنگ ها مردم رفته رفته علاقه خود را به استفاده از گوشت نهنگ از دست دادند. ولي با اين حال ژاپن سالانه اجازه شكار 700 نهنگ را براي ادامه روند تحقيقاتي اش(! )دارد، ولي اخيرا ژاپن درخواست افزايش سهميه به دو برابر را به كميسيون بين المللي صيد نهنگ داده، اما هفته گذشته پس از انجام بررسي ها اين كميسيون اعلام كرد: نه تنها درخواست ژاپن، بلكه تقاضاي هيچ يك از كشورهاي متقاضي دريافت مجوز براي دو برابر كردن صيد نهنگ به بهانه تحقيقات، مورد تاييد اين كميسيون قرار نگرفت.
به گزارش روزنامه گاردين به نقل از سخنگوي كميسيون بين المللي صيد نهنگ، پيشنهاد ژاپن نتوانسته سه چهارم آرا لازم در كميسيون بين المللي صد نهنگ را كسب كند. اما ژاپن با پافشاري بر خواسته اش و بدون توجه به اعلام نظر اين كميسيون در صدد افزايش ميزان صيد خود است. مقامات ژاپن اعلام كرده اند: ژاپن همچنان به صيد تحقيقاتي نهنگ ادامه داده و ميزان آن را هم افزايش خواهد داد.
كميسيون بين المللي صيد نهنگ پيش از اين هم به ژاپن اخطار داده و از او خواسته بود تا از طرح خود براي دو برابر كردن تعداد نهنگ هايي كه هر ساله به بهانه تحقيقات علمي مي كشد، دست بردارد. كارشناسان و حافظانطبيعت با محكوم كردن اين خواسته و كماكان اقدام ژاپني ها مي گويند: كشتار بيش از اين نهنگ ها كاملا غير علمي است. حتي همين ميزان صيد نيز بيش از تقاضاي شهروندان ژاپني است، چرا كه ژاپني ها تمايل خود به خوردن گوشت نهنگ طي اين سالها را از دست داده اند.
اخيرا يك رستوران زنجيره اي ژاپني اقدام به فروش همبرگر نهنگ كرده است تا شايد به اين وسيله دوباره محبوبيت گوشت اين پستاندار دريايي را به ميان مردم بازگرداند. اين همبرگر با سس مايونز و كاهو سرو مي شود و در رستوران هاي هوكايدو ژاپن به قيمت 5/3 دلار به فروش مي رسد. مدير اين رستوران هاي زنجيره اي اعلام كرده است كه فروش همبرگر گوشت نهنگ با استقبال خوبي در ميان مردم رو به رو شده است. سخنگوي اين شركت مي گويد: اميدواريم جوانان بيشتري فرصت چشيدن طعم گوشت نهنگ را پيدا كنند، روزگاري اين غذا در صورت غذاي بسياري از رستوران هاي ژاپن وجود داشت، ولي حالا محبوبيت آن افت كرده است. اين اقدامات ژاپن درست مصادف است با مخالفت كميسيون صيد نهنگ و با توجه به موضع مقامات ژاپني در برابر اين مسئله، مي توان آن را نوعي دهن كجي به مجامع بين المللي حفاظت از طبيعت قلمداد كرد، در حالي كه مقامات ژاپن تداخل و همزماني اين دو حركت با يكديگر را تنها يك اتفاق مي دانند. در جلسه چهارشنبه گذشته، كميسيون بين المللي صيد نهنگ، قطعنامه پيشنهادي استراليا كه محور آن جلوگيري از كشتار نهنگ ها توسط ژاپني ها بود به تصويب رساند.