موافقت سازمان ميراث فرهنگي و گردشگري با احداث تله كابين طاق بستان
گروه علمي فرهنگي: كارشناسان بخش فني سازمان ميراث فرهنگي و گردشگري بر اساس محدوديت هاي مشخص شده در نقشه 30 ساله حريم طاق بستان كه شامل عدم قطع درختان و عدم احداث تاسيسات سنگين مكانيكي در فاصله 100 متري اين آثار ساساني مي شود، احداث تله كابين در فاصله 450 متري طاق را بلامانع دانستند.
به گزارش ايسنا عليرضا انيسي، قائم مقام معاونت حفاظت فني سازمان ميراث فرهنگي و گردشگري، با اشاره به ارسال نقشه حريم طاق بستان از سازمان ميراث فرهنگي و گردشگري استان كرمانشاه، درباره تطبيق اين نقشه با نقشه طرح تله كابين گفت: در نقشه حريم طاق بستان اشاره اي به حريم منظري اثر نشده است. در اين نقشه تنها اشاره شده است كه در حريم اثر، امكان قطع درخت و احداث تاسيسات سنگين مكانيكي وجود ندارد. بر اساس اين نقشه و با بررسي هاي به عمل آمده از موقعيت جديد مسير عبور تله كابين از محدوده طاق بستان، احداث تله كابين در اين منطقه بلامانع تشخيص داده شد. وي گفت: با توجه به محصور شدن طاق بستان با درختان بلند و فاصله زياد تله كابين تا اين محوطه، امكان شكسته شدن حريم منظري اثر كه بيش از اين مطرح شده بود، وجود ندارد. قائم مقام معاون حفاظت فني سازمان ميراث فرهنگي و گردشگري تصريح كرد: اواخر سال گذشته، ساخت تله كابين در محدوده طاق بستان به دليل احتمال شكسته شدن حريم منظري آثار ساساني اين منطقه، متوقف شد. پس از گذشت حدود 4 ماه از تهيه نقشه جديدي از مسير عبور تله كابين، كارشناسان بخش فني سازمان ميراث فرهنگي و گردشگري نظر موافق خود را نسبت به اين اقدام اعلام كردند.
انيسي در ادامه با اشاره به گذشت حدود 30 سال از تهيه نقشه حريم طاق بستان و خدشه دار شدن بخش هاي مختلف آن، درباره تجديد نظر در اين نقشه گفت: از مسئولان سازمان ميراث فرهنگي و گردشگري استان كرمانشاه خواسته ايم تا نقشه جديد طاق بستان را ارايه دهند تا با در نظر گرفتن دخل و تصرفات صورت گرفته در حريم اين منطقه و در صورت نياز نسبت به اصلاح و تعديل آن با احترام به نظر و تفكر پيشينيان، اقدام شود. همچنين مسئولان اجراي تله كابين طاق بستان با اظهار بي اطلاعي از آخرين تصميم كارشناسان فني سازمان ميراث فرهنگي و گردشگري، از برگزاري جلسه اي با حضور مسئولان شهري كرمانشاه خبر دادند.