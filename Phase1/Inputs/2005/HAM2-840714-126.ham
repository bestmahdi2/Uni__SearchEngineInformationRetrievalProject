مدير كل امور بانوان وزارت كشور:
نرخ بيكاري زنان بيش از 20 درصد است
مديركل امور بانوان وزارت كشور گفت: نرخ مشاركت زنان با روند صعودي خود از سال 75 تاكنون به 15 درصد رسيده است كه به رغم توجه دولت در برنامه پنج ساله سوم توسعه به مساله اشتغال و مشاركت زنان، اين رقم به كندي در حال افزايش است.
به گزارش خبرنگار خبرگزاري مهر در اردبيل، فخرالسادات محتشمي پور در جلسه كارگروه اشتغال استان اردبيل افزود: با وجود رشد و توسعه تحصيلات دانشگاهي در بين بانوان، در حال حاضر مشكل اساسي ما رفع بيكاري اين قشر تحصيلكرده است و به همين دليل امسال سميناري درمورد اشتغال فارغ التحصيلان دختر و چالشهاي پيش روي آنها بصورت منطقه اي برگزار كرديم كه سعي شد در اين سمينار راههاي رفع اين مشكل ارزيابي و مشخص شود.
وي گفت: طبق آخرين آمار نرخ بيكاري زنان در كشور 18/20 درصد است، در حالي كه اين ميزان در بين مردان 9/10 درصد بوده و متاسفانه به رغم اشكالات عمده كه در نظام آمارگيري كشور در خصوص زنان وجود دارد ولي باز سعي داريم نرخ بالاي بيكاري زنان را با مهيا نمودن زمينه اشتغال در بخشهاي مختلف صنعتي، كشاورزي و خدمات كاهش دهيم.مشاور وزير كشور در امور بانوان، با اشاره به ضرورت اصلاح نگاه تبعيض آميز به زنان در جامعه افزود: متاسفانه مسئولين در برنامه ريزي و تخصيص اعتبار به بخش زنان با نگاه تبعيض آميز و ناعادلانه نيازهاي اين قشر را ناديده مي انگارند ولي دولت جديد با اجراي برنامه اي ويژه و نگاه واقع بينانه در نظر دارد اين نگاه را عوض بكند.
وي در ادامه گفت: اولويت و نياز زنان ما در حال حاضر اشتغال و عدم ديد نگاه بي عدالتي و تبعيض آميز است و متاسفانه در گذشته در مورد مشاركت زنان و حضور قوي آنها در عرصه هاي مختلف اجتماعي، فرهنگي، سياسي و هنري شاهد بعضي نارسايي ها بوديم كه بايد با ابتكار عمل در سياست گذاري در زمينه مطالبات اجتماعي و خواسته هاي زنان جامعه توجه كافي صورت گيرد.