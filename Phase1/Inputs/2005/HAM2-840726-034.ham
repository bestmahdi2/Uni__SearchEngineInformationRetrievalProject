دكه
كتابي براي سالي كه گذشت
كتاب سال فيلم هم از آن اتفاق هاي فرخنده سينماي ايران است. چون چند سال بعد كه خواستيم به گذشته برگرديم و نگاهي بيندازيم به اوضاع و احوال سينماي ايران، احتمالا تنها مرجع معتبر و درست و حسابي خواهد بود. همين الان هم اگر بخواهيم بفهميم12 ـ 10 سال قبل چه فيلم هايي روي پرده بوده و اوضاع و احوال سينمايي كشور چطور بوده؟ تنها راهي كه داريم رجوع به همين مجموعه گرانبها و ارزشمند است. اما به عادت سالهاي پيش انتظار مي رفت كه اين كتاب ـ مجله(كه تابه حال 13 شماره از آن منتشر شده)همزمان با جشنواره فيلم فجر منتشر شود، اما همان طور كه دبير كتاب سال در سرمقاله آن آورده قرار بر اين شده تا از اين به بعد انتشار آن يك سال جلو بيفتد. به همين خاطر اين شماره همزمان با روز ملي سينما منتشر شده و شماره بعدي آن قرار است در اسفندماه امسال روي دكه ها بيايد.
در اين شماره مي شود علاوه بر بررسي و معرفي كوتاه فيلم هاي اكران شده و مروري بر اخبار سينماي ايران در سال گذشته، يكي- دو پرونده جذاب و خواندني هم پيدا كرد. اولين آنها بررسي جشنواره هاي سينمايي تاريخ سينماي ايران  است؛ از جشنواره جهاني فيلم تهران و جشنواره سپاس گرفته تا جشنواره فيلم فجر. تمامي دوره هاي آنها هم به تفصيل بررسي شده است. به خاطر همين بيشتر از 100 صفحه از كتاب به اين پرونده اختصاص يافته است. دو پرونده ديگر درباره دو فيلمساز قديمي ست؛ يكي جلال مقدم و ديگري فريدون گله. در بخش مربوط به  هر كدام آنها هم مي شود علاوه بر فيلم شناسي و مروري بر آثارشان، گزيده اي از گفت وگوهايشان را هم پيدا كرد. از اين پرونده ها هم كه بگذريم يكي از جذاب ترين بخش هاي كتاب  سال فيلم، همان بازي هميشگي انتخاب بهترين ها از نگاه منتقدين مجله است كه نتايج نظرسنجي نشان مي دهد ميهمان مامان، بوتيك و شهرزيبا به ترتيب فيلم هاي برگزيده نويسندگان مجله فيلم هستند.
كتاب سال مجله فيلم همزمان با روز ملي سينما
(21 شهريور)منتشر شده و اگر شانس بياوريد هنوز مي توانيد در روزنامه فروشي ها و كتابفروشي ها پيدايش كنيد. قيمتش 2هزار و500 تومان است و 367 صفحه دارد.