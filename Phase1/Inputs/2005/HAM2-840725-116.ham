پارلمان افغانستان 10 آبان آغاز به كار مي كند
ايرنا: عزيز لودين  رئيس  موقت  اموراداري  مجلس  افغانستان  اعلام  كرد، پارلمان اين  كشور احتمالا در تاريخ  اول  نوامبر(دهم  آبان ماه آينده )در ساختمان  سابق مجلس  در كابل  گشايش  مي يابد.
وي  ديروز به  خبرنگاران  گفت : كار بازسازي  ساختمان  سابق  مجلس  كه بر اثر جنگ  داخلي  به  شدت  آسيب  ديده  بود، 80 درصد پيشرفت  داشته  و قراراست  كه  بعد از مرمت  اساسي  تا تاريخ  بيستم  اكتبر تحويل  گردد.
دكتر لودين  با اشاره  به  امور رفاهي  در نظر گرفته  شده  براي  نمايندگان مجلس ، تصريح  كرد: به  هريك  از نمايندگان  ماهانه  مبلغ  1500 دلار آمريكا به عنوان  حقوق  پرداخت  خواهد شد.
لودين  اظهار داشت: 276 كارمند كه  داراي  تحصيلات  ليسانس  بوده  و مي توانند به  سه  زبان  تكلم  نمايند براي  انجام  امور اداري  پارلمان  استخدام  شده اند.
وي  افزود: قرار است  249 نماينده  راه  يافته  به  مجلس  طي  يك  هفته  اصول مربوط به  پارلمان  به  آنها آموزش  داده  شود.
در اين  حال،  روزنامه  اصلاح  چاپ  كابل  طي  گزارشي  در خصوص  تركيب  جناحهاي سياسي  حاضر در پارلمان افغانستان  نوشت : چنانچه  جريان  نتايج  انتخابات پارلماني  بر آمار كنوني  متكي  باشد، پارلمان  آينده  اين  كشور شاهد حضور 50درصد نمايندگان  جهادي ، پنج  درصد طالبان ، پنج  درصد افراد مستقل ، 10 درصد جناح چپ  سابق ، 10 درصد روشنفكران  و دموكراتها و 20 درصد نيز سهم  تكنوكراتها خواهد بود.
اين در حاليست كه طرفداران  دهها تن  از نامزدهاي  شكست خورده  انتخابات  پارلماني  و شوراهاي ولايتي  ولايت  ننگرهار افغانستان  ديروز در شهر جلال آباد مركز اين ولايت  دست  به  تظاهرات  خشونت آميز زدند.
تظاهركنندگان  در مسير حركت  خود، با حمله  به  برخي  از مغازه ها و شكستن  شيشه ها، كارمندان  دفتر مشترك  تنظيم  انتخابات  را به  جعل  و تقلب  به  نفع  نامزدهاي  ثروتمند متهم  كردند.
تظاهركنندگان  خواستار شمارش  صندوق هاي  ضبط شده  و از سرگيري  مجدد شمارش آرا در اين  ولايت  شدند.