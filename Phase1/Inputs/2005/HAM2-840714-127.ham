50 كشته و زخمي در انفجار حله عراق
ديشب بر اثر وقوع  انفجاري  در شهر حله  50 تن  از شهروندان  عراقي  كشته  و زخمي شدند.
  در اين  انفجار كه  در نزديكي  يك  مسجد روي  داد 10 تن كشته  و 40 تن  ديگر زخمي شدند.حله  يكي  از نقاط شيعه نشين  عراق  است .
  راديو بغداد اعلام  كرد: در ادامه  عمليات  گسترده  ديروز نيروهاي  عراقي  در جنوب  بغداد، 24 تن  از شبه  نظاميان  مسلح  كشته  شدند.
راديو بغداد اضافه  كرد: عمليات  پاكسازي  جنوب  بغداد كه  به  كمك  نيروهاي آمريكا انجام  مي گيرد، روز سه شنبه با شركت  واحدهايي  از ارتش  عراق  آغاز شد.
وزير دفاع  عراق  نيز تأكيد كرد: در آستانه  همه پرسي  قانون  اساسي  عراق عمليات  پاكسازي  نقاط مختلف  اين  كشور از تروريست ها در هر نقطه  كه  باشد، بشدت  ادامه  خواهد يافت .
سعدون  الدليمي  گفت : همانطوري كه  قبلا گفته  شد ما به  تعقيب  تروريست ها و عوامل  ناامني  در عراق  ادامه  خواهيم  داد تا اين  كشور عاري  از نشانه هاي  تروريسم  باشد.
در همين حال راديو آزاد عراق  ديشب اعلام  كرد: هواپيماهاي  ارتش  آمريكا پل الحقلانيه  كه  دو سوي  رودخانه  فرات  در غرب  بغداد را بهم  وصل  مي كند، منهدم كردند.
اين  راديو افزود: در حمله  هوايي  جنگنده هاي  آمريكا عليه  منطقه  الحقلانيه  پل  ارتباطي  اين  شهر هدف  قرار گرفت  و به  كلي  منهدم  شد.
براساس  اين  گزارش ، در ادامه  عمليات  مشت آهنين  در غرب  بغداد، ارتش آمريكا گستره  حملات  هوايي  خود را به  مناطق  الپروانه ، الحقلانيه ، السعده  و الحديثه  افزايش  داد.