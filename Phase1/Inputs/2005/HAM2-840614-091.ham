ارائه بزرگترين كتابخانه ديجيتال از سوي گوگل
گروه انفورماتيك- پرهام يوسفي مهر: بزرگترين موتور جست وجوي جهان در پي ارائه سرويس هاي نوين اينترنتي به منظور افزايش شمار كاربران خود و همچنين حفظ جايگاهش در ميان شركت هاي ارائه   دهنده خدمات اينترنتي قصد راه اندازي بزرگترين كتابخانه اينترنتي جهان را دارد.
شركت گوگل هم اكنون در حال مذاكره با ناشران اروپايي است تا با جمع آوري كتب غيرانگليسي و افزودن آنها به فهرست كتاب هاي ارائه شده توسط كتابخانه ديجيتالي اين شركت، كتابخانه خود را توسعه دهد. شركت گوگل از سال گذشته در طرح بزرگ «گوگل پرينت» اقدام به اسكن كتاب هاي چاپ شده جهان كرده است. اين شركت تاكنون كتاب هاي بسياري را به يكصد زبان دنيا كه توسط ناشران آمريكايي، كانادايي و استراليايي چاپ شده است جمع آوري كرده و در حال مذاكره با ناشران اروپايي به منظور افزودن كتاب هاي آنها به مجموعه عظيم و در حال شكل گيري خود است.
به گزارش خبرگزاري آسوشيتدپرس، گوگل پرينت طرح بزرگي است كه در آن شركت گوگل قصد دارد اطلاعاتي را كه پيش از اين بر روي كاغذ و به صورت كتاب چاپ شده، جمع آوري كرده و آنها را اسكن رايانه اي كند و با قراردادن آنها در اينترنت، امكان دسترسي كاربران خود به اين اطلاعات را از طريق اتصال به اينترنت فراهم كند.
شركت گوگل سرويس كتابخانه ديجيتال خود را همانند ديگر سرويس هاي اين شركت به طور رايگان ارائه مي دهد كه اين اقدام شركت گوگل موجب نارضايتي بسياري از ناشراني شده كه اين سرويس گوگل را موجب از بين رفتن حق تأليف خود مي دانستند. البته مسئولان شركت گوگل در پاسخ به اين ادعاي ناشران اعلام كرده اند كه كاربران در آينده قادر نخواهند بود به طور كامل به متن كتاب ها دسترسي داشته باشند و براي استفاده از كل متن كتاب بايد از طريق لينك ارائه شده توسط شركت گوگل كتاب را از ناشر خريداري كنند.
اين شركت علاوه بر درخواست از ناشران بزرگ جهان براي ارائه كتاب به اين شركت به منظور توسعه كتابخانه ديجيتالي خود با كتابخانه هاي بسياري از دانشگاه هاي مطرح آمريكا و اروپا نيز وارد مذاكره شده و در حال اسكن كردن كتاب هاي موجود در آن كتابخانه ها است.
گوگل از طريق جلب آگهي در كتابخانه ديجيتالي، درآمدهاي خود را افزايش مي دهد و تحليلگران اينترنتي، ارائه كتابخانه ديجيتال شركت گوگل را اقدامي جهت تحكيم جايگاه اين شركت در ميان شركت هاي رقيب و همچنين اين اقدام را موجب افزايش قابل توجه درآمد اين شركت دانسته اند.