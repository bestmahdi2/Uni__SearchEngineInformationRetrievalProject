اطاعتي:  مجبور به استعفا شدم
خبرنگار همشهري: ديروز عزيز الله اطاعتي رئيس كميته داوران فدراسيون كشتي در اقدامي غيرمنتظره استعفا كرد كه گويا اين استعفا به دنبال اختلاف نظر وي با رئيس فدراسيون در رابطه با سفر فردي ديگر به كلينيك داوري رم با هزينه شخصي آن فرد بوده است كه رئيس كميته داوران با آن مخالف بوده است.
در پي اين استعفا بلافاصله «محمدرضا طالقاني» رئيس فدراسيون كشتي كشور طي صدور حكمي «محمد ابراهيم امامي» را به عنوان سرپرست كميته داوران اين فدراسيون منصوب كرد.
روابط عمومي فدراسيون كشتي ديروز علت اين انتخاب را انجام امور اين كميته تا زمان انتخاب رئيس جديد اعلام كرد.خود اطاعتي در رابطه به استعفايش مي گويد: با توجه به سياست و روند كنوني فدراسيون كشتي به اين نتيجه رسيدم كه نمي توانم با اين فدراسيون ادامه همكاري داشته باشم و مجبور به استعفا شدم.