كسب و كار
پسته ايراني در احتضار
در گروه خشكبار، پسته ايراني لذيذ و پرطرفدار است. پسته بعد از فرش، مهمترين كالاي صادراتي غيرنفتي ايران است كه به طور متوسط سالانه 400ميليون دلار ارز را نصيب كشور مي كند.قدمت رويش پسته در ايران به 3 تا 4 هزار سال پيش مي رسد.اين ميوه خندان كه در جهان دوستداران فراواني دارد، بومي نواحي خراسان است كه تا زمان هخامنشيان ساير ملل از آن اطلاعي نداشتند.ظاهرا اولين درختان پسته، نخستين بار در عصر هخامنشيان از ايران به حلب برده شده اند؛ سرزميني كه پارت و سپس خراسان نام گرفت، رويشگاه اصلي و اوليه درختان پسته است.
مستندات نشان مي دهد كه درختان پسته در عصر هخامنشيان خودرو بوده و اهلي نشده بودند و به جز محدوده ذكر شده، درخت پسته در هيچ جا وجود نداشته است.
پسته اي كه به عنوان يك محصول استراتژيك، جايگاهي خاص ميان توليدات ايراني دارد و در كنار فرش از مهمترين اقلام صادراتي غيرنفتي كشور است، در سال هاي گذشته حدود 60 درصد از صادرات جهاني را در اختيار داشت.
اما هر چيزي كه تعريفي مي شود يك روز چشم مي خورد و پسته ما هم از اين قاعده مستثني نبوده؛ اين را از بحث آلودگي پسته ايراني كه از سال ها پيش مطرح شد مي توان فهميد. زماني كه اتحاديه اروپا فروش پسته ايران را در سال 1376 ممنوع كرد نگراني ها به اوج رسيد، اما ممنوعيت بعد از 4 ماه برداشته شد و پس از آن صادرات بازهم افزايش يافت، اما اين روزها خبر ديگري غير از آلودگي پسته، باعث ايجاد نگراني در بازار آن شده است.
تاخير در پرداخت دولت براي خريد و جمع آوري پسته باغداران موجب عدم عرضه حجم عمده پسته صادراتي به مراكز خريد شده است. اگر هر چه سريع تر پسته توليدي باغداران به انبارهاي بهداشتي براي فرآوري و رساندن به بازارهاي مصرف منتقل نشود،  بازهم مشكلات تازه اي به وجود مي آيد.
به رغم پيش بيني انجام شده مبني بر عرضه 50 تا 55 درصد پسته صادراتي به مراكز خريد براي فرآوري، تاكنون به دليل عدم پرداخت نقدينگي دولت، حجم بالايي از پسته توليدي باغداران عرضه نشده است.
از سوي ديگر يكصدهزار تن پسته دچار سرمازدگي شدند و از دست دادن بازارهاي جهاني در ادامه آن، مشكلات كشاورزان و توليدكنندگان را چند برابر كرد.
با اين اوضاع و احوال، بعيد ندانيد روزي را كه بازار پسته ايران از رونق بيفتد و حضورش در بازار صادرات نامحسوس شود.