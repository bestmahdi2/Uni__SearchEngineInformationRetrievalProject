احمد پورنجاتي:امام به رابطه تعاملي در مناسبات سياسي اعتقاد داشت
ايسنا: رئيس كميسيون فرهنگي دوره ششم مجلس شوراي اسلامي با بيان اين كه در حال حاضر اجماع بين  اصلاح طلبان وجود دارد، گفت: كساني كه درباره انجام پذير يا ناپذير بودن آن صحبت مي كنند بيشتر بحث شان درمورد محوريت كار است و بايد توجه شود كه معمولا اجماع يا حول منافع مشترك رخ مي دهد يا دفع ضرر مشترك كه هر دو مي توانند از يك منطق عقلاني برخوردار باشند.احمد پورنجاتي درباره جايگاه توصيه هاي عقلاني و مرتبط با منافع ملي در نگاه امام(ره)و اين كه چگونه مي توان از آن تعبير اجماع را برداشت كرد، گفت: اتفاقا سيره امام هم دقيقا همين بود كه بايد تلاش كنيم و به هر طريق شده از آن حفاظت نماييم. بگذاريد يك مثالي بزنم؛ در دوران حضرت امام و بعد از واقعه حج - كه ما در سطح افكار عمومي و تبليغات در مخالفت با عربستان با آن وضع روبه رو بوديم - امام به وزير خارجه وقت ماموريت مي دهد كه به عربستان برود و براي حل مشكل يا كاستن موارد اختلاف تلاش كند. امام به عنوان رهبر معنوي جامعه يك ديدگاه مشخصي دارد، اما در روابط و مناسباتش توصيه هاي عقلاني دارد. به رئيس جمهور وقت(آقاي رجايي)مي گويد كه شما نبايد ادبيات انقلابي يك رهبر انقلابي را در مناسبات جهاني و بين المللي مورد استفاده قرار دهيد. من به خاطر دارم كه ايشان اظهاراتي فراتر از يك مسئول دولتي و مدير اجرايي بيان كرده بود. امام آقاي رجايي را خواسته بودند و به ايشان گفته بودند كه شما نبايد اينگونه صحبت كنيد. آقاي رجايي به امام پاسخ مي دهد كه ما از شما ياد گرفته ايم كه امام هم مي گويد من يك طلبه هستم و وظايفي دارم اما شما رئيس دولت هستيد و وظايف متفاوت تري داريد و بايد به معادلات جهاني توجه كنيد. من از اين نمونه ها كم ندارم. امام كاملا به رابطه تعاملي در مناسبات سياسي اعتقاد داشت به اين معني كه من چانه مي زنم تا بيشترين منافع را براي مملكت به دست آورم. در اين بين اگر هم لازم باشد كه كنش و واكنش داشته باشم ابايي از آن ندارم حالا اينها حاشيه است.