تحول الگوي آموزش عالي در جهان
براي بسياري فكركردن به آموزش عالي بدون فكركردن به نهادهاي قديمي دشوار است. برخي دانشگاه ها از قدمت زيادي برخوردارند. مثلاً دانشگاه بولونيا در سال 1088 و دانشگاه آكسفورد در سال 1096 تأسيس شد. دانشگاه هاي قديمي حداكثر استفاده را از قدمت خود مي برند و دانشگاه هاي جديدتر مي كوشند تا هاله اي از قدمت به دور خود ايجاد كنند.
اين نهادهاي سنت دوست يا سنت ساز در حال پشت سرگذاشتن انبوه تغييرات بنيادي هستند كه به گفته عده اي مفهوم جاري دانشگاه را به چالش مي كشد.
دانشگاه ها روش هاي تأمين بودجه جديد -به خصوص شهريه- را آزمايش مي كنند، با شركت هاي خصوصي مشاركت مي كنند و دست به ادغام و خريد نهادهاي ديگر مي زنند. اين تغييرات به چهار علت رخ مي دهد. اول دموكراتيزه شدن آموزش عالي يا به قول كارشناسان آموزش توده اي شدن. در كشورهاي ثروتمند، توده اي شدن مدتي است كه آغاز شده است. نسبت افراد داراي مدرك آموزش عالي در كشورهاي عضو سازمان همكاري و توسعه اقتصادي در سال هاي 1975 تا 2000 تقريباً  دوبرابر شد و از 22 درصد به 41 درصد رسيد. حالا توده اي شدن به كشورهاي در حال توسعه گسترش يافته است. چين در سال هاي  آخر دهه 1990 تعداد دانشجويان را دو برابر كرد و هند هم مي كوشد در اين مسير گام بردارد.
علت دوم رشد، اقتصاد دانش مدار است. جهان در بحبوحه انقلاب ملايمي است كه در آن اقتصاد در مقام موتور محرك اصلي رشد اقتصادي، جايگزين منابع اقتصادي مي شود. براساس محاسبه سازمان همكاري و توسعه اقتصادي، بين سال هاي 1985 تا 1997 سهم صنايع دانش مدار به ارزش افزوده كل در آلمان از 51 به 59 درصد و در انگليس از 45 به 51 درصد افزايش يافت. شركت هاي برتر اكنون دست كم يك سوم سرمايه گذاري خود را به حيطه هاي دانش مدار مانند تحقيق و توسعه، صدور پروانه و بازاريابي اختصاص مي دهند.
دانشگاه ها در زمره مهمترين موتورهاي اقتصاد دانش مدار هستند. نه فقط دانشگاه ها نيروي انساني فكري مورد نياز را تأمين مي كنند، بلكه بخش اعظم ستون فقرات آن را از آزمايشگاه تا كتابخانه تا شبكه هاي رايانه اي تأمين مي كنند.
سومين عامل جهاني شدن است. از بين رفتن مسافت به همان شكلي كه صنعت و تجارت را دگرگون كرده است، بر دانشگاه نيز تأثير گذاشته است. در خلال 20 سال گذشته شمار افراد اهل كشورهاي عضو سازمان همكاري و توسعه اقتصادي دو برابر و به 9/1 ميليون نفر رسيده است. دانشگاه ها در سراسر جهان شعبه داير مي كنند و شمار فزاينده اي از كشورها مي كوشند آموزش عالي را به صنعتي صادراتي بدل كنند.
عامل چهارم رقابت است. دانشگاه هاي سنتي ناچارند براي جذب دانشجو و كمك هاي مالي تحقيقاتي رقابت كنند. شركت هاي خصوصي مي كوشند وارد عرصه اي شوند كه  آن را مراقبت بهداشتي جديد مي خوانند. براساس محاسبه بانك جهاني، هزينه جهاني آموزش عالي به 300 ميليارد دلار يا حدود يك درصد توليد اقتصادي جهان مي رسد. در سراسر جهان 80 ميليون دانشجو هستند و 5/3 ميليون نفر به تدريس يا ارائه خدمات به آنان مشغول هستند.
با اين تفاصيل به نظر مي رسد دوره طلايي دانشگاه ها فرا رسيده است. اما در داخل دانشگاه به خصوص در اروپا اين گونه به نظر مي رسد، دانشگاهيان از افول نفوذ تحصيلكردگان مي نالند و مديران دانشگاه با سياستمداراني كه بودجه دانشگاه ها را كاهش مي دهند، درگير مي شوند. چه اتفاقي افتاده است؟
مهمترين مشكل نقش دولت است. شمار فزاينده اي از دولت ها به استقبال توده اي شدن رفته اند اما تعداد اندكي از آنها مايلند نتيجه مناسب را از اين اشتياق بگيرند. اين نتيجه چيست؟ يا بايد منابع مالي مورد نياز را فراهم كنند(مانند كشورهاي اسكانديناوي)يا به دانشگاه ها اجازه دهند شهريه واقع بينانه اي دريافت كنند. بسياري از دولت ها كوشيده اند با انقباض مديريتي كمبود را برطرف كنند اما مديريت نمي تواند كمبود امكانات را برطرف كند.
از اين رو در بيشتر بخش هاي دانشگاه ها وضع در حال نزول است. حقوق استادان در مقايسه با مشاغل مشابه رو به كاهش است و اوضاع ساختمان ها و كتابخانه ها تعريفي ندارد. در نهادهاي بزرگ مانند دانشگاه رم(180000 دانشجو)، دانشگاه ملي مكزيك(بيش از 200000 نفر)و دانشگاه اندلس در تركيه(530000نفر)توجه شخصي به دانشجويان اولويت ندارد.
محافظه كاري ذاتي دانشگاهيان سودي ندارد. دانشگاه نوين در جهاني متولد شد كه فرق زيادي با دانشگاه فعلي دارد. جهاني كه فقط اقليت كوچكي از مردم به دانشگاه مي رفتند، اما دانشگاهيان اكراه دارند الزامات توده اي شدن را بپذيرند. مثلاً دانشگاه هاي ايتاليا هنوز دانشجويان را وادار مي كنند توسط يك استاد مورد آزمون قرار بگيرند. به طور متوسط اين آزمون شفاهي پنج دقيقه طول مي كشيد.
چه كار مي توان كرد؟ برخي معتقدند آموزش عالي آماده تحول اساسي است. به اعتقاد آنان، دانشگاه ها كهنه شده اند و نمي توانند در جهان مخاطبان انبوه و اطلاعات در زمان به حيات خود ادامه دهند. پيتر دراكر كارشناس مديريت گفت: «تا سي سال ديگر محوطه دانشگاه هاي بزرگ آثار باستاني خواهد شد. به نظر من دانشگاه تحقيقاتي آمريكا در خلال 40 سال گذشته شكست خورده است.» به اعتقاد وي تأسيس دانشگاه هاي انتفاعي و اينترنتي به بهبود وضع كمك مي كند.
از ديگر سو، محافظه كاران فرهنگي بر اين باورند كه بهترين مسير پيشرفت رو به عقب است. در اصل حاكم بر سياست آموزش عالي جديد يعني دموكراسي و كارآمدي را عده اي انحراف از اهداف اصيل آموزش مي دانند. به نظر آنان، صرف كردن آموزش عالي براي تربيت افرادي كه ترجيح مي دهند به جاي آثار سقراط، آثار متقدمان را بخوانند، بيهوده است. اما بايد در نظر داشت آموزش عالي به سرعت در مسيري حركت مي كند كه آموزش متوسطه پشت سرگذاشت. يعني همگان مايل به تحصيل در دانشگاه هستند.
ديدگاه اول به طور سطحي جذاب است. اينترنت مسلماً بر تدريس تأثير خواهد گذاشت و مؤسسات انتفاعي در بازار تغيير ايجاد خواهند كرد. اما حدي هم وجود دارد. چند سال پيش گزارشي منتشر شد كه در آن آمده بود كه آموزش از طريق شبكه هاي رايانه اي مي تواند دو هزينه عمده را از آموزش عالي كم كند. «اولين مورد نياز به آجر و ملاط است. ديگر نيازي به دانشگاه هاي سنتي نيست. دومين مورد هيأت علمي تمام وقت است. آموزش از طريق شبكه هاي رايانه اي نيازمند استادان اندكي است، اما قابليت آن براي زير پوشش قرار دادن دانشجويان زياد قابل توجه است.» البته چنين چيزي درست نيست. توان لامسه انسان نقش مهمتري در آموزش عالي دارد تا فناوري برتر. آموزش فقط انتقال يك رشته حقايق نيست يعني كاري كه اينترنت به خوبي انجام مي دهد. آموزش يعني بحث و استدلال كردن در جمع دانشمندان.
به نظر مي رسد چشمگيرترين تحول در آموزش عالي ظهور هسته اي برتر از دانشگاه ها از سراسر جهان است. اين امر از آن جهت تحول محسوب مي شود كه اين دانشگاه ها كل جهان را قلمرو خود مي دانند. اما اين دانشگاه ها از آن جهت سنتي هستند كه هنوز به آرمان جامعه اي از دانشمندان كه تدريس را با تحقيق مي آميزند وفادارند.
دشواري فراروي سياست گذاران اين است كه چگونه يك نظام آموزش عالي پديد آورند كه بين دو الزام كيفيت و دسترسي همگاني توازن ايجاد كند، جا براي دانشگاه هاي معتبر جهان داشته باشد و در عين حال براي شمار كثير دانشجويان متوسط امكانات فراهم كند، فرصت هاي فناوري جديد را به كار بگيرد و در عين حال اين حقيقت را به رسميت بشناسد كه آموزش نيازمند نگاه انساني است.
آمريكا توانسته است الگوي موفقي را براي آموزش عالي به اجرا درآورد. اين كشور تقريباً بر بهترين دانشگاه هاي جهان سلطه انحصاري دارد و در عين حال آموزش عالي را براي اكثر كساني كه شايسته آن هستند، فراهم آورده است. موفقيت آموزش عالي در اين كشور نتيجه نه فقط پول بلكه سازماندهي است. دانشگاه هاي آمريكا اتكاي بسيار كمتري نسبت به رقباي خارجي خود به دولت دارند. اين دانشگاه ها درآمد خود را از منابع متنوعي مي گيرند، مانند شهريه دانشجويان، فارغ التحصيلان، صاحبان صنعت موفق و انساني هاي خير. اندازه اين دانشگاه ها از بسيار بزرگ مانند پرينستون وييل تا كوچك را دربر مي گيرد.
تحقيقات نشان مي دهد كشورهايي كه مي خواهند نظام آموزش عالي موفق ايجاد كنند، بايد دو نكته را درنظر بگيرند. اول منابع درآمد را متنوع كنند. دوم بگذارند دانشگاه هاي زيادي رشد كنند. اين دو اصل براي كشورهاي تازه وارد مانند هند و چين و كشورهاي جاافتاده مانند ايتاليا و آلمان نيز صدق مي كند. دانشگاه ها بايد براي جلب مشتري رقابت كنند. اقتصاد پيشرفته نيازمند انواع دانشگاه هايي است كه مأموريت هاي مختلفي داشته باشند. اين دو اصل همديگر را تقويت مي كنند. هر چقدر كه نقش دولت كمتر شود، تنوع آموزشي بيشتر خواهد شد.
اكونوميست 8 سپتامبر 2005
مترجم: رضا محتشم