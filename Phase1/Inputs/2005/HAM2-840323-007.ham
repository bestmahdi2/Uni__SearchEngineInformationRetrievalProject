يافته ها
افزايش آنفلوآنزاي مرغي در شرق آسيا
شمار مبتلايان به ويروس آنفلوآنزاي مرغي در شرق آسيا روز به روز در حال افزايش است.
به گزارش خبرنگار خبرگزاري دانشجويان ايران(ايسنا)در كوالالامپور، مقامات بهداشتي كشورهاي منطقه به طور متوالي با صدور بيانيه هاي مختلف از ابتلاي شهروندان خود به اين بيماري خبر مي دهند. در آخرين تحولات مربوط به شيوع اين بيماري در منطقه شرق آسيا، وزارت بهداشت ويتنام اعلام كرد كه از زمان آغاز شيوع بيماري آنفلوآنزاي مرغي در ويتنام، از سال گذشته تا كنون 52 نفر از شهروندان اين كشور در 21 شهر مختلف به اين بيماري مبتلا شده اند.
وزارت بهداشت ويتنام در اين بياينه ابتلاي 52 نفر از شهروندان اين كشور به بيماري آنفلوآنزاي مرغي را تاييد كرده است.
به گزارش خبرنگار ايسنا از كوالالامپور، شرق آسيا به سبب ويژگي هاي خاص، آبستن حادثه ناگواري درباره شيوع بيماري آنفلوآنزاي مرغي در انسان است.
براساس همين گزارش، از آغاز سال 2004 تا كنون شيوع بيماري آنفلوآنزاي مرغي در شرق آسيا ميليون ها دلار خسارت به واحدهاي صنعتي توليد و پرورش طيور وارد كرده است، اما خسارات اقتصادي در مقايسه با خطر روز افزوني كه اين بيماري براي بهداشت عمومي فراهم كرده، بسيار ناچيز است.
از آغاز شيوع اين بيماري در شرق آسيا، شمار زيادي از شهروندان كه سابقه تماس مستقيم با طيور مبتلا را داشته اند به اين بيماري كشنده مبتلا و اكثر آنان جان خود را از دست داده اند.
خوشبختانه تا كنون مدارك علمي قانع كننده اي مبني بر احتمال سرايت اين بيماري از انسان به انسان به دست نيامده، اما نگراني ها درباره بروز چنين حالتي روز به روز در حال افزايش است.
پرورش خوك در شرق آسيا و استفاده گسترده آن در غذاي روزانه مردم اين منطقه از جهان و مهاجرت مرغان آبي وحشي، از عوامل اصلي حفظ اين ويروس در منطقه است كه مي تواند شرايط لازم را براي جهش ژنتيكي خطرناك اين بيماري فراهم كند.
در صورتي كه جهش ژنتيكي به گونه اي فراهم شود كه امكان انتقال انسان به انسان بيماري آنفلوآنزاي مرغي به واقعيت بپيوندد، ده ها ميليون نفر بويژه كودكان و كهنسالان در اثر ابتلاي به اين بيماري جان خود را از دست خواهند داد.
توان كنوني جهان در توليد واكسن موثر و تهيه و ذخيره داروهاي ضد ويروسي براي مقابله با اين بيماري بسيار ناچيز است.
مراقبت صحيح پوست از دوران شيرخوارگي
رئيس مركز پوست و جذام كشور اعلام كرد: در صورتي كه مراقبت صحيح از پوست در مقابل تابش آفتاب از دوران شيرخوارگي آغاز شود، آسيب هاي پوستي در دوران ميانسالي و كهنسالي كمتر مي شود.
دكتر  يحيي دولتي در گفت وگو با خبرنگار بهداشت و درمان ايسنا در دانشگاه علوم پزشكي ايران، با بيان اين مطلب خاطرنشان كرد: انجام مراقبت هاي صحيح در مقابل تابش نور آفتاب، استفاده از مرطوب كننده ها و تميز نگهداشتن پوست از دوران نوزادي و در طول زندگي، سه عامل اصلي در كاهش چين و چروك پوست است.
وي در پاسخ به ايسنا مبني بر اينكه بيشترين متقاضيان درمان چين و چروك را چه كساني تشكيل مي دهند، گفت: دامنه سني مراجعان متقاضي درمان چين و چروك هاي صورت وسيع است، اما بيشترين تعداد مراجعان را خانم هايي با سنين 30 تا 50 سال تشكيل مي دهند.
دكتر دولتي در مورد شايع ترين چين هاي صورت اظهار كرد: از شايع ترين مناطق صورت كه در آن چين و چروك ايجاد مي شود، ناحيه پيشاني، قسمت فوقاني بيني، اطراف زاويه خارجي چشم ها و ناحيه بيني لبي(اطراف بيني)است كه براي برطرف كردن آن به تشخيص پزشك، از روش هاي جراحي يا غير جراحي استفاده مي شود.
رئيس مركز پوست و جذام كشور روش هاي جراحي و غير جراحي رايج در درمان چين و چروك را ذكر و اظهار كرد: روش هاي غير جراحي استفاده از داروهاي موضعي و تزريق botox است و روش هاي جراحي، ليفتينگ پيشاني، صورت و همچنين جراحي ليزر را شامل مي شود.