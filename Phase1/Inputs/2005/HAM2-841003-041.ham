دادستان كل كشور به آلودگي هواي تهران اعتراض كرد:
هواي تهران زيبنده ملت ايران نيست
گروه اجتماعي: آلودگي هوا اين روزها همه را به ستوه آورده است. دادستان كل كشور نيز كه محل كارش در يكي از آلوده ترين نقاط پايتخت است از اين حيث مستثني نيست. دري نجف آبادي دادستان كل كشور به عنوان كسي كه مي تواند هر جا حقوقي از مردم در خطر  است، طرح شكايت كند در جلسه اي كه به منشور بررسي عملكرد ارگانها و نهادهاي مرتبط با آلودگي هوا تهران برگزار شده بود گفت: «زيبنده ميهن اسلامي و ملت مسلمان ايران نيست كه پايتخت كشورشان در فهرست آلوده ترين شهرهاي جهان باشد.»
حق با دادستان است؛ وقتي صبح روزهاي جمعه هم چشمهايمان به خاطر آلودگي هوا مي سوزد، منطقي است كه بپذيريم لياقت ما بيشتر از اينهاست وبايد كاري بكنيم.
به گزارش مهر، دري نجف آبادي در اين جلسه گفت:با ادامه اين روند علاوه بر تهديد سلامت عمومي شهروندان، اعتبار بين المللي كشور نيز لكه دار مي شود.
وي به عنوان مدعي العموم از همه ارگان هاي ذيربط خواست با درايت، همت و جديت، تمام توان خود را بسيج كنند تا مردم از حق طبيعي برخورداري از محيط پاك و عنايت خدادادي هواي سالم محروم نگردند و از سلامت و نشاط لازم براي ترقي و تعالي بهره مند شوند.
به گزارش ايلنا او كه عضو مجمع تشخيص مصلحت نظام نيز هست، با تأكيد بر فوريت و اهميت اتخاذ تدابير پيشگيرانه درخصوص آلودگي هواي تهران، افزود: در شرايط كنوني تدوين استراتژي جامع و راه  گشا در مقاطع زماني كوتاه مدت، ميان مدت و درازمدت با توجه به واقعيات عيني( گستره  20 هزار كيلومتري تهران و توابع آن و جمعيت 12 ميليون نفري آن)ضرورت دارد.
وي، عبرت از تجربه هاي موجود را راه  گشاي جهت گيري ها و برنامه ريزي هاي آتي دانست و اضافه كرد: با استفاده از نظر كارشناسان و ارايه طريق متخصصان امر و بهره مندي از تجربيات پيشين، در صورت لزوم، آيين نامه ها بازخواني و اصلاح مي  شود. اگر قانون نيازمند بازنگري است در قالب طرح يا لايحه تقديم به مجلس شود تا هم قوانين كارساز و مطلوبي داشته باشيم و هم در مقام اجرا كوتاهي نشود.دادستان كل كشور نيز بر توانمندسازي و تقويت ناوگان حمل و نقل عمومي تاكيد مي كند، ولي شايد ايشان تاكنون برخلاف نوشته هاي روي تابلوي ايستگاههاي اتوبوس حداقل 30 دقيقه در صف اتوبوس نايستاده باشند.
وي اضافه كرد: تخصيص اعتبارات لازم و حمايت موثر و مصمم از بخش حمل و نقل عمومي، پيش نياز اعمال محدوديت تردد خودروهاي شخصي و ترغيب مردم به استفاده از وسايل جمعي است كه به دنبال خود كاهش حجم ترافيك و به تبع  آن كاهش چشم  گير آلودگي هوا را در پي خواهد داشت.در نهايت منافع مادي و معنوي كه با اين تدبير عايد ملت و دولت مي شود به مراتب بيشتر از هزينه اي است كه اختصاص مي يابد.
دري نجف  آبادي، كيفيت پايين سوخت را يكي از عوامل مهم آلودگي هوا عنوان و تصريح كرد: امروز كيفيت سوخت مصرفي خودروهاي سبك و سنگين در دنيا شاخص معين و ضابطه مشخصي دارد؛ لازم است وزارت نفت و ارگان هاي ذيربط براي انطباق سوخت گازوييل و بنزين مصرفي داخل كشور با استانداردهاي مقبول و مطلوب اهتمام جدي ورزند.دادستان كل كشور، از كارخانه هاي توليدكننده خودرو خواست در جهت ارتقاي كيفي محصولات خود تلاش فزون  تري داشته باشند تا شاهد حداقل ميزان آلايندگي خودروهاي جديد باشيم.