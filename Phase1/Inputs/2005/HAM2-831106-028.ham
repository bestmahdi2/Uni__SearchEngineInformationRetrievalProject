همايش زمين پاك
روابط عمومي شهرداري تهران از تمام انديشمندان، متخصصان، كارشناسان، صاحبنظران، شهرداري ها، سازمان هاي غير دولتي و بخش هاي خصوصي فعال در زمينه مديريت مواد زايد جامد شهري دعوت  كرد تا مقالات پژوهشي و عملكرد اجرايي و دستاوردهاي نوين مرتبط با مديريت پسماند را حداكثر در دو برگ4 a با ذكر مشخصات فردي تا 20 بهمن ماه و اصل مقالات به صورت چاپي و روي ديسكت كامپيوتري را تا روز 15 اسفند ماه 1383 به دبيرخانه همايش ارسال كنند.
نمايشگاهي نيز در رابطه با موضوع همايش به طورهمزمان برپا مي شود كه در همين راستا تمام سازمان ها، شهرداري ها، شركت هاي دولتي و خصوصي علاقه مند به حضور در اين نمايشگاه مي توانند جهت دريافت فرم و كسب اطلاعات بيشتر با دبيرخانه همايش واقع در تهران خيابان شهيد بهشتي، خيابان انديشه، كوچه انديشه ششم غربي، پلاك 52 يا با شماره تلفن 8445914 تماس بگيرند.
همايش زمين پاك و مديريت پسماندها با محورهاي عناصر موظف و پشتيباني كننده سيستم هاي مديريت مواد زايد جامد و كاهش اثرات سوء زيست محيطي آنها شامل كاهش توليد، تفكيك از مبدا، ذخيره سازي و پردازش در محل، جمع آوري، حمل و نقل و پردازش بازيافت، دفع كمپوست - دفن بهداشتي زباله سوزي سازماندهي و تشكيلات، آموزش و نقش آن در فرهنگ سازي، مشاركت مردمي، قوانين مقررات، ضوابط و دستورالعمل ها، مديريت پسماندهاي بيمارستاني و مديريت پسماندي صنعتي خطرناك برگزار مي شود.
سازمان بازيافت و تبديل مواد شهرداري تهران با همكاري دانشكده بهداشت و انستيتو تحقيقات بهداشتي دانشگاه علوم پزشكي تهران، دانشكده بهداشت دانشگاه علوم پزشكي ايران و دانشكده محيط زيست دانشگاه تهران به مناسبت روز زمين پاك، همايشي تحت عنوان زمين پاك و مديريت پسماندها را در روز سوم ارديبهشت ماه سال 84 برگزار خواهد كرد.