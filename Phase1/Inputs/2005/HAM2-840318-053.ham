گزارشي از ناهنجاري هاي اندامي در دانش آموزان
بيش از 13 درصد دختران دبيرستاني ناهنجاري قامتي دارند
ايسنا: مديركل دفتر فعاليت هاي ورزشي آموزش و پرورش شانه نامتقارن را با
89/32 درصد بيشترين ناهنجاري مبتلابه دانش آموزان دختر و كمرگود با 17 درصد را بيشترين ناهنجاري مبتلابه دانش آموزان پسر مقطع راهنمايي توصيف و اعلام كرد: به ازاي هر 100 دانش آموز از بين 8 ناهنجاري بررسي شده، 12 دانش آموز دختر در كليه مقاطع و 8 دانش آموز پسر در مقطع راهنمايي، حداقل يك ناهنجاري دارند.
دكتر مجيد كاشف با استناد به نتايج طرح سنجش ساختار قامتي دانش آموزان(بررسي حدود 30 ناهنجاري)در سال تحصيلي 83- 84 در بين يك ميليون دانش آموز دختر كليه مقاطع و دانش آموزان پسر مقطع راهنمايي كشور اظهار كرد: بر اين اساس شانه نامتقارن با 5/27 درصد در مقطع ابتدايي، 61/33 در راهنمايي و 52/37 در متوسطه بيشترين، پشت كج با 11/1 درصد در مقطع ابتدايي، 12/1 در راهنمايي و 34/1 در متوسطه، كمترين ناهنجاري مبتلا به دانش آموزان دختر بوده است. وي با اشاره به طراحي نرم افزار شناسايي ساختار قامتي پسران در سال تحصيلي 83 - 84 و گرفتن 96 هزار قطعه تصوير از ساختار قامتي پسران مقطع راهنمايي، ادامه داد: بر اين اساس كمرگود با 17 درصد بيشترين و زانوي پرانتزي با 31/3 كمترين ناهنجاري مبتلابه پسران راهنمايي شناخته شده است.
به گفته مديركل دفتر فعاليت هاي ورزشي آموزش و پرورش بر اساس نتايج طرح سنجش ساختار قامتي دانش آموزان، 10 درصد دختران مقطع ابتدايي، 12 درصد راهنمايي و 5/13 درصد دختران دبيرستاني ناهنجاري دارند.
وي در ادامه كمرگود را با 17/14 درصد در ابتدايي، 25/19 در راهنمايي و 75/21 در متوسطه دومين ناهنجاري دختران بيان و اظهار كرد: بر اين اساس كف پاي صاف، پشت گرد، زانوي ضربدري، زانوي پرانتزي و سركج در مقطع ابتدايي، پشت گرد، كف پاي صاف، زانوي پرانتزي، زانوي ضربدري، سركج و پشت كج در مقطع راهنمايي؛ پشت گرد، زانوي پرانتزي، كف  پاي صاف، زانوي ضربدري، سركج و پشت كج در مقطع متوسطه به ترتيب جزو ساير ناهنجاري هاي مبتلابه دختران دانش آموز هستند.
كاشف، زانوي ضربدري با 94/13 درصد را دومين ناهنجاري مبتلابه دانش آموزان پسر راهنمايي بيان كرد و گفت: شانه نامتقارن، كف پاي صاف، پشت گرد، پشت كج و سركج به ترتيب در رتبه هاي بعدي ناهنجاري هاي مبتلابه پسران قرار دارند. وي تصريح كرد: همچنين در بين استان هاي كشور، شانه نامتقارن در استان هاي آذربايجان شرقي و قم، كمرگود در شهر و شهرستان هاي تهران، خراسان، سمنان، قزوين، همدان و آذربايجان غربي؛ زانوي ضربدري در اردبيل، زنجان، فارس، گيلان و اصفهان، پشت كج در كرمان و پشت گرد در مركزي بيشترين ناهنجاري هاي پسران در مقطع راهنمايي شناسايي شده است.
به گفته مديركل دفتر فعاليت هاي ورزشي آموزش و پرورش، دختران دانش آموز استان زنجان بيشتر مبتلا به پشت گرد، قزوين و قم كمرگود و ساير استان ها مبتلا به شانه نامتقارن بوده اند. وي در ادامه با تأكيد بر اين كه برخي از اين ناهنجاري ها در دوران رشد به واسطه فعاليت هاي بدني به خصوص در پسران بهبود پيدا مي كند، به ايسنا گفت: متأسفانه دختران به دليل عدم تحرك و فعاليت محدود اجتماعي و كمبود فضاهاي ورزشي بيشتر در معرض ناهنجاري ها قرار دارند. كاشف، مهمترين علت ابتلا به شانه نامتقارن در دختران و كمرگود در پسران را به ترتيب حمل كوله پشتي هاي يك طرفه و دوطرفه بيان و خاطرنشان كرد: در سال 83، برنامه هاي اصلاحي ناهنجاري ها در مراكز تربيت بدني و حركات اصلاحي و برنامه هاي سه ماهه اصلاح ساختار قامتي اجرا شده و پس از شركت در برنامه هاي اصلاحي دانش آموزان مجدداً مورد آزمايش قرار گرفتند.