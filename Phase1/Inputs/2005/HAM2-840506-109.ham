متهم اصلي پرونده برق گرفتگي جلب مي شود
پليس: مسئول رسيدگي به پرونده برق گرفتگي يك دختر نوجوان مي گويد: قدمت پرونده اين شاكي به اندازه عمر زندگي قضايي من است ! 9 سال پيش بي مبالاتي كارگران يك اداره و كم توجهي يك باغدار در نصب پست برق در محوطه يك منزل ويلايي، منجر به برق گرفتگي و قطع دستان دختر كوچكي شد كه امروز با گذشت سال ها او بزرگ شده اما هنوز پرونده اين ماجرا مورد رسيدگي قضايي قرار نگرفته است.
فاطمه 9 سال پيش علاوه بر دو دستش، بخشي از صورت و نيمي از بدنش هم دچار سوختگي ناشي از برق شده است.
حجت الاسلام روحاني دادرس شعبه 106 كيفري شهرري كه سه ماه است در اين شعبه به عنوان دادرس مشغول به كار شده مي گويد: قدمت پرونده فاطمه به اندازه عمر زندگي قضايي من است !وي گفت: ارجاع اين پرونده از سوي دادستان به نيروي انتظامي وقت چهارم دي ماه سال 1375صورت گرفته است.
با توجه به محتويات اين پرونده حداكثر بايد تا يك سال يا نهايتا يك سال و نيم بعد گواهي پزشكي قانوني و گواهي پايان طول درمان به شعبه 5 دادگاه حقوقي سابق(شعبه 106 كيفري جديد)ارايه مي شد اما به علت عدم پيگيري مدعيان پرونده و ارايه مدارك ناقص، به خصوص كم كاري شاكيان، دادگاه قانونا امكان رسيدگي به اين پرونده را نداشت.
روحاني ضمن اعلام تاريخ هاي مختلف اخطاريه و وقت هاي رسيدگي در پرونده مربوط به سوختگي ناشي از برق گرفتگي فاطمه عنوان كرد: بعد از مكاتبات مكرر و عدم مراجعه شاكيان و تغيير آدرس محل سكونت شاكي، سرانجام در تاريخ هفتم مهر ماه 1383 شاكي در دادگاه حاضر شد كه با توجه دادگاه جهت معرفي مجدد مكاتبه اي با پزشكي قانوني صورت گرفت.در اين نامه ضمن تقاضاي ميزان ارش صدمات وارده و طول درمان قطعي، درخواست شد به واسطه وضع نامناسب اقتصادي و شرايط خاص روحي مصدوم در صورت امكان، نسبت به انجام معالجات و تعيين ارش توسط پزشكان و كارشناسان به صورت رايگان اقدام شود.
دادرس پرونده دختر مصدوم افزود: بالاخره در تاريخ هشتم آبان 1383 گواهي طول درمان پزشكي به دادگاه ارايه شد.
يعني تا اين زمان دادگاه قانوناً قادر به رسيدگي پرونده نبود و در حقيقت پرونده در مرحله بازپرسي و دادياري بود.
علاوه بر اين از مشكلات ديگر اين پرونده تغيير آدرس يكي از متهمان بود كه آدرس جديدي از سوي شاكي به دادگاه ارائه شد كه در 3 نوبت ابلاغ قانوني و واقعي به متهم محمد - ح صاحب باغ صورت گرفته است.وي آخرين نظريه اعلام شده در پرونده فاطمه را مشمول 25 درصد تقصير اداره برق و 75 درصد تقصير محمد - ح صاحب باغ بيان كرد و افزود: اين پست برق درون باغ، كاركرد شخصي داشته است و اداره برق امكان نظارت بر اين پست و يا اجازه قطع برق را نداشته است.
ضمن آن كه با توجه به سن فاطمه در زمان حادثه، بي احتياطي و بي مبالاتي خود شاكيان هم مطرح است.اصابت آگاهانه يا غيرآگاهانه با سيم لخت براي دختر 12 ساله مورد ترديد دادگاه است !دادرس شعبه 106 دادگاه كيفري در مورد آخرين وضعيت اين پرونده گفت: در صورت جلب متهم و ارايه مدارك و گواهي هاي دقيق به دادگاه، پيش بيني مي شود كه در كمتر از يك ماه اين پرونده به صدور راي منتهي شود.