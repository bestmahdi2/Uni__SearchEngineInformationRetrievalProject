گزارش همشهري از بررسي بودجه 84 در كميسيون هاي مجلس
* قيمت دلار در سال آينده احتمالاً880 تومان تعيين مي شود* بودجه اي براي افزايش وام فرهنگيان در نظر گرفته خواهد شد
گروه اقتصادي: كميسيون تلفيق بودجه مجلس اين روزها سرگرم بررسي و ارائه لايحه بودجه سال آينده براي تصويب نهايي در صحن علني مجلس شوراي اسلامي است.
به گزارش خبرنگار ما، در طول چند هفته گذشته پس از ارائه لايحه بودجه به مجلس از سوي رئيس جمهور، بحث هاي مختلفي درمورد اين لايحه و اصلاحات احتمالي در آن از سوي مجلس شوراي اسلامي انجام گرفت كه برخي از اين اصلاحات و تغييرات در قالب مصوبات كميسيون هاي مربوطه و همچنين كميسيون تلفيق انجام شده است.
مرتضي تمدن عضو كميسيون تلفيق و دكتر عباس پور تهراني فرد رئيس كميسيون آموزش و تحقيقات مجلس در گفت وگو با خبرنگار همشهري آخرين بحث ها و مصوبات مجلس را تشريح كردند.
مرتضي تمدن در تبيين اصلاحات و تغييرات صورت گرفته در لايحه بودجه سال آينده، با اشاره به اين كه قيمت دلار در سال آينده احتمالا 880 تومان خواهد بود، گفت: به علت نقطه نظرات فراوان درمورد نرخ دلار، كميسيون تلفيق هنوز به نتيجه نهايي نرسيده است ولي احتمالا قيمت دلار بين عدد مورد نظر دولت(910 تومان)و پيشنهادات مطرح شده باشد كه اين رقم 880 تومان است. وي افزود:  البته پيشنهاد قيمت 790 تومان و 850 تومان هم در كميسيون داشتيم كه رأي نياورد.وي در رابطه با مصوبات مربوط به نوسازي بافت هاي فرسوده گفت: در اين زمينه كميسيون تلفيق به وزارت مسكن و شهرسازي اجازه داد كه به منظور اجراي پروژه هاي نوسازي بافت هاي فرسوده شهري براي انتشار و فروش اوراق مشاركت به ميزان 500 ميليارد ريال در سال 84 اقدام كند.
تمدن افزود:به شهرداري ها نيز اجازه داده شد با تصويب شوراي شهر و براساس آيين نامه اي كه به تصويب هيات وزيران مي رسد براي سرمايه گذاري در نوسازي بافت هاي فرسوده شهري تا سقف 500 ميليارد ريال اوراق مشاركت در سال آينده با تضمين خود نسبت به پرداخت اصل و سود منتشر كنند تا درآمدهاي ناشي از فروش اين اوراق صرف نوسازي بافت هاي شهري بشود.محدوده بافت هاي فرسوده نيز مقرر شده براساس تصويب كميسيون هاي ماده 5 به تصويب شوراي عالي شهرسازي و معماري ايران برسد.
تمدن در پاسخ به اين سئوال كه موضوع كاهش بودجه شركت هاي دولتي به كجا رسيده است،گفت: در اين زمينه پيشنهادهاي متعددي در كميته ها مطرح شد و چون بحث زيادي پيرامون بودجه اين شركت ها وجود دارد لذا مقرر گرديد كه ميزان ماليات پرداختي از سوي اين شركت ها به دولت افزايش يابد تا حقوق دولت بالاتر برود و در مورد كاهش سرجمع اعتبارات اين شركت ها كه 105 ميليارد تومان بود وضعيت به همان شكلي كه در لايحه دولت آمده است بماند. به عبارتي ديگر كاهش بيشتري در اين زمينه اعمال نشده است.
وي در مورد ديگر مصوبات كميسيون تلفيق گفت:دولت در لايحه بودجه سال 84 براي توسعه روستاها و مناطق عشايري بودجه اي معادل 600 ميليارد ريال را در نظر گرفته بود كه در كميسيون اين رقم به يك هزار ميليارد ريال رسيد يعني افزايش معادل 400 هزار ميليارد ريال براي آن اعمال شد.تمدن افزود:همچنين كميسيون تلفيق در مصوبه اي ديگر مقرر كرد از محل درآمدهاي ساير منابع استاني حداقل 40 درصد براي توسعه مناطق عشايري و روستايي در نظر گرفته شود. در واقع سقف 40 درصدي در اين زمينه از سوي كميسيون در نظر گرفته شد چراكه قبلا رقمي در اين راستا لحاظ نشده بود.
وي ادامه داد:از مصوبات ديگر مي توان به تخصيص درآمدهاي مربوط به تخليه و دفع فاضلاب در شهرهاي بزرگ چون تهران، اصفهان، شيراز، تبريز و مشهد اشاره كرد كه براساس آن مقرر شد 15 درصد از درآمدهاي اين شهرها در شهرهاي زير 150 هزار نفر جمعيت همان استان ها براي توسعه و احداث شبكه فاضلاب آنها هزينه شود. رقم در نظر گرفته شده براي تحقق اين امر نيز 50 ميليارد ريال مقرر شد.اين عضو كميسيون تلفيق در موردتغيير در رقم درآمدها و هزينه هاي پيش بيني شده در لايحه بودجه سال 84 گفت: با توجه به اينكه هنوز مراحل رسيدگي ادامه دارد و شايد هر لحظه رديف هاي درآمدها تغيير كند لذا تا پايان جمع بندي نمي توانيم از قطعيت ارقام درآمدي و هزينه ها سخني به ميان آوريم.پيشنهادات زيادي درباره رديف ها داده شده است و تبصره ها نيز به طور كامل رسيدگي نشده اند.در واقع ارقام درآمدي و هزينه اي هنوز تفكيك نشده اند. پس از جمع بندي پاياني كميسيون تلفيق، ارقام پيشنهادي اعلام خواهند شد.در اين زمينه دكتر عباس پورتهراني فرد رئيس كميسيون آموزش و تحقيقات نيز در گفت وگوي اختصاصي با خبرنگار پارلماني همشهري با اشاره به موافقت مجلس با لايحه دولت در خصوص جابجايي برخي رديف ها و اعتبارات جذب نشده برخي دستگاه ها گفت: براساس اين موافقت دولت با اختصاص 800 ميليارد تومان به آموزش و پرورش كسري بودجه اين وزارتخانه را مرتفع مي نمايد.وي سپس به اقدامات كميسيون آموزش در خصوص آموزش و پرورش در بودجه سال 84 اشاره نمود و گفت: حدود 400 ميليارد تومان را براي حق جذب معلمان پيشنهاد كرده ايم كه افزايش 30% را بدنبال خواهد داشت.
همچنين در جهت افزايش وام معلمان 7ميليون تومان و همچنين افزايش ارتقاي شغلي معلمان بودجه هايي را پيشنهاد نموده ايم و تلاش خواهيم كرد كه در مجلس تصويب شود. مشروح مصاحبه دكتر عباسپور در صفحه 8 روز چهارشنبه 5/12/83 همشهري به چاپ خواهد رسيد.