تأكيد شوراي شهر بر ايمن سازي ساختمانها در برابر زلزله
گروه شهري: شهرداري تهران از اين پس نظارت و كنترل دقيق تري را بر ساخت و سازو ايمن سازي ساختمانها اعمال مي كند.
به گزارش خبرنگار ما، شوراي اسلامي شهر تهران ديروز در جلسه علني خود با توجه به وقوع زلزله اخير بم و تاكيد كارشناسان و مراكز تحقيقاتي بر ضرورت ايمن سازي ساختمان ها در برابر بلاياي طبيعي، طرح 2 فوريتي را تصويب كرد كه به موجب آن شهرداري موظف به رعايت و كنترل دقيق قوانين و ضوابط مقررات در كليه مراحل اعم از طراحي، محاسباتي و اجرايي ساختمان هاي خصوصي، عمومي و دولتي است.
براساس اين مصوبه شهرداري موظف است حداكثر ظرف مدت 3 ماه در راستاي ارتقاء كيفيت، ايمني لرزه اي و افزايش عمر مفيد سازه ها، نسبت به بازنگري، تهيه و تدوين يك نظام كنترلي و نظارت اصولي بر شيوه هاي ساخت و ساز و كيفيت مصالح مصرفي اقدام و پيشنهادهاي خود را براي تصويب به شوراي شهر ارايه كند.
دكتر حمزه شكيب- عضو شورا گفت: در تهران چهار گسل مشابه گسل بم وجود دارد و بيش از 30 درصد ساختمان هاي تهران داراي بافت هايي كاملا فرسوده است و از اين گذشته 70 درصد ساختمان ها قبل از تصويب آئين نامه زلزله(2800)ساخته شده و اصول و ضوابط در آنها رعايت نگرديده و فقط درصد كمي از ساختمان هاي تهران بر اساس اصول مهندسي و آئين نامه زلزله ساخته شده است.
اين عضو شوراي شهر، دليل اصلي اين معضل را نبود يك نظام كنترلي مبتني بر اصول علمي مقاوم سازي در كشور دانست و افزود: وزارت مسكن و شهر سازي نظام كنترلي شفافي در زمينه ساخت و ساز ندارد و ساخت وسازها را مهندسان اهل فن انجام نمي دهند.
فقدان طرح جامع حمل و نقل
در اين جلسه دكتر حسن زياري رئيس كمسيون شهرسازي شورا نيز باارايه گزارشي از نداشتن طرح جامع حمل و نقل و ترافيك به عنوان يكي از مشكلات اساسي تهران ياد كرد و گفت: تعدد مراكز تصميم  گيري درباره ترافيك، توليد و شماره گذاري بي رويه خودرو و موتور سيكلت در تهران و تمركز مراكز اصلي كشور و نيمه كاره ماندن برخي بزرگراهها از جمله مشكلات اساسي ترافيكي در تهران مي باشد.
انتقاد از وزارت مسكن
از سوي ديگر مهندس واعظي آشتياني عضو شوراي شهر با انتقاد از عملكرد وزارت مسكن و شهرسازي گفت: وزارت مسكن و شهرسازي ملاك طرح جامع تهران را سقف جمعيتي شهر قرار داده است اما از شهرداري مجوز ساخت بناي مسكوني براي 160 نفر از مديران خود را مي خواهند كه براي كار به تهران مامور شده اند و با اتمام مدت ماموريتشان بايدبه شهر خود برگردند.
«مديريت واحد ترافيك» و طرح «جامع حمل و نقل شهري»
به موجب مصوبه ديگري شهرداري «لايحه ايجاد مديريت واحد ترافيك وحمل و نقل» و نيز «طرح جامع حمل و نقل و ترافيك» شهر تهران را به شوراي شهر ارايه مي دهد.
شوراي شهر ديروز با تصويب يك طرح 2 فوريتي شهرداري را موظف كرد كه لايحه ايجاد مديريت واحد ترافيك و حمل و نقل شهري را ظرف مدت 3 ماه و طرح جامع حمل و نقل شهري را ظرف يك سال آينده به شوراي شهر ارايه دهد.