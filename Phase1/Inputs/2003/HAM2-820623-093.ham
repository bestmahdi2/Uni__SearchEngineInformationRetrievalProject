سايه- روشن موسيقي
مديريت خصوصي مؤثر
سيد ابوالحسن مختاباد
a_najva@yahoo.com
اجراي كنسرت عليزاده- گاسپاريان اگرچه به لحاظ نفس اجراي گروه و انتظاري كه از عليزاده مي رفت، نتوانست علاقه مندان جدي و پيگير موسيقي را راضي و اقناع كند، اما از جهت نظم و ترتيب در اجراي برنامه، استفاده از توان مالي شركتهاي تبليغاتي و نيز خدمت رساني به سه هزار علاقه مندي كه هر روز به ديدن كنسرت مي رفتند، به نوعي منحصر به فرد و نمونه بود. از چند ماه قبل تبليغات مناسبي براي كار تدارك ديده شد، دو، سه روز قبل از اجرا، از خبرنگاران و رسانه هاي گروهي خواسته شد تا در نشستي حضوري، پرسشهاي خود را با عليزاده(كه كمتر فرصتهاي اين چنيني را در اختيار علاقه مندان و به خصوص خبرنگاران قرار مي دهد)در ميان بگذارند. به خبرنگاران هم در همان روز تعدادي بليت اهداء شد تا باز هم گوشه اي ديگر از برنامه ريزي درست رخ بنمايد. همچنان كه شماره گذاري 3 هزار صندلي و چاپ بروشور و البته يك بولتن داخلي نسبتاً گران تر از قيمت واقعي و... نيز از ديگر نكات مثبت بخش مديريت اجرايي برنامه بود. تمامي اين كارها را يك گروه جوان، آگاه به كار و البته تحت مديريت رامين صديقي، مدير نشر هرمس، انجام دادند و نشان دادند كه مي توان(البته اگر مسئولان بگذارند و حس نكنند رقيبي گردن كلفت براي آنها تراشيده مي شود)كارهاي مؤثري صورت داد. اميد كه اين گروه به سرنوشت پروژه بناها و آواها دچار نشود و نهال تازه پا گرفته آن، سر بر نكشيده، دچار خشكي و زوال نگردد.
«دستاورد» موسيقي؛ صفر
امسال و به مناسبت هفته  دولت و به كوشش اداره كل تبليغات وزارت فرهنگ و ارشاد اسلامي نشريه اي با عنوان دستاورد انتشار يافت كه نسخه اي از آن هم به دست ما رسيد. در اين مجموعه  فعاليتهاي تمامي وزارتخانه ها، از جمله وزارت فرهنگ و ارشاد اسلامي در يك سال گذشته به شكل گزارشي چكيده مي آيد.
امسال نيز به روال سال هاي گذشته اين نشريه منتشر و در بخش وزارت فرهنگ و ارشاد اسلامي، از سه معاونت فرهنگي، مطبوعاتي و سينمايي گزارشهايي درج شده است. اما از بخش معاونت هنري كه هنرهاي تجسمي، تئاتر و موسيقي در آن قرار دارد، هيچ خبر و نكته و گزارشي نيامده است. نمي دانيم اين فقدان را به حساب دست اندركاران تهيه اين نشريه بايد گذاشت كه تعلل ورزيدند و فرد يا افرادي را به تهيه اين كار نگماردند، يا به مجموعه معاونت هنري و به خصوص مركز موسيقي و روابط عمومي آن، كه خوشبختانه فعال تر از روابط عمومي سه معاونت ديگر است. در هر حال و عليرغم اتفاقاتي چون جشنواره موسيقي نواحي، جشنواره موسيقي جوان، جشنواره موسيقي فجر، انتخاب كتاب «دايره المعارف سازهاي ايران» محمدرضا درويشي به عنوان كتاب سال جهاني و... ديگر اتفاقات ريز و درشت، چرا كارنامه موسيقي و البته تئاتر و هنرهاي تجسمي صفر است. اميد كه مسئولان مركز موسيقي و معاونت هنري و يا اداره كل تبليغات وزارت فرهنگ و ارشاد اسلامي توضيح قانع كننده اي براي نبود اين گزارشها عنوان كنند.



صديف و آوازي اساطيري
در ميان خوانندگان و آوازخوانان صاحب شيوه ايراني، نام رامبد صديف از جهاتي يگانه است. وي كه تا اواخر دهه 60 از حضور و اجراي عمومي سر باز مي زد، با چهارگاهي(كاست ترجيع بند)كه به همراه سنتور مجيد كياني در تالار وحدت اجرا كرد، خود را به عنوان آوازخواني صاحب شيوه كه انباني گرانسنگ از گوشه ها و تحريرهاي منحصر به فرد و فراموش شده دارد به جامعه هنري شناساند، اما به اذعان اكثر اهل موسيقي، صديف در اجراهاي بعدي خود نتوانست در اندازه هاي كار نخستش ظاهر شود. اين روزها شنيديم كه صديف قرار است در روزهاي 16، 17 و 18 مهرماه در فرهنگسراي نياوران به اجراي برنامه اي آوازي به عنوان مرصع خواني بپردازد، اميد كه اين اجرا كه برخي از چهره هاي جوان و خوش تكنيك موسيقي سنتي وي را همراهي مي كنند(رضا مازندراني نوازنده تار، سامر حبيبي نوازنده كمانچه و وحيد فتاني نوازنده تمبك)آواز اساطيري استاد را در اذهان علاقه مندان موسيقي زنده سازد.
اجراي سه قطعه شاهنامه از سوي اركستر سمفونيك لندن
اگرچه در چند سال اخير حضور موسيقي سنتي و يا همكاريهاي ميان نوازندگان سنتي ايراني با نوازندگان ديگر كشورها روندي روبه رشد گرفته است، اما همچنان حضور و اجراي قطعاتي از موزيسين هاي ايراني كه در غرب درس آهنگسازي مي خوانند، رونق بخش اركسترهاي بزرگ كشورهاي اروپايي است.
تازه تـرين اين حضور، اجراي قطعاتي از بهزاد رنجبران از سوي اركستر سمفونيك لندن بود. در اين كنسرت كه اواسط هفته گذشته در لندن و با اركستر بزرگ آن اجرا شد، قطعات، سيمرغ، خون سياوش و هفت خوان كه از تازه ترين ساخته هاي رنجبران است، در صحنه اجرا شد. رنجبران كه 48 سال سن دارد، در گفت وگويي با راديو بي بي سي گفت كه تمامي آثارش را با الهام از ادبيات كهن مي سازد. وي همچنين گفت كه قطعه  اي را با الهام از رباعيات عمر خيام براي آواز سوپرانو نوشته است.
رنجبران از 9 سالگي با حضور در هنرستان موسيقي به شكل جدي وارد كار موسيقي شد و بعد از طي مراحل مختلف كار به آمريكا آمد و در دانشگاه هاي اينديانا و جوليا به تحصيل آهنگسازي پرداخت. برخي از آثار وي از جمله تريلوژي ايراني در ميان 200 اثر شناخته شده اي كه هر ساله براي دريافت جايزه گرامي(معتبرترين جايزه موسيقي و همانند جايزه سينمايي اسكار)نامزد شده بودند، جايزه نخست را از آن خود كرد. رنجبران در همين گفت وگو از ديدارش از ايران خبر داد و گفت كه آماده است آثارش را اركستر سمفونيك تهران اجرا كند.