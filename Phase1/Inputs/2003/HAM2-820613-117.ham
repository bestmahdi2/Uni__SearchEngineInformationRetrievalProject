نگاه
قهرمان شعر
محمدهاشم اكبرياني
عنصري به نام «قهرمان» در شعر ايران حضوري پررنگ داشته و دارد. قهرماناني كه در عشق، دليري، ميهن دوستي، پايبندي به اعتقادات، مبارزه براي عقيده و نظاير اينها سرآمد روزگار بوده اند و خواننده با خواندن آنها به وجد آمده و لذت مي برد. اما آنچه اهميت دارد، سير تحولي است كه شخصيت قهرمان در تاريخ شعر ايران به خود ديده است. اسطوره هايي كه شعر سده هاي گذشته به تصوير مي كشيد از ويژگي هايي برخوردار بودند كه خاص دنياي گذشته است و اين تصويرسازي به تدريج دچار دگرديسي شده و هويتي ديگر به خود مي گيرد.
مهمترين ويژگي قهرمان شعرهاي كهن، غيرزميني بودن آنهاست. اين سخن بدان معنا نيست كه آنها در زمين ساكن نبودند بلكه مراد آن است كه در دنياي واقع وجود چنين انسانهايي در تصور هم نمي گنجد، آنها گرچه در همين خاك زندگي مي كنند و همچون همه انسانها خواب و خوراك دارند، اما از قدرتي برخوردارند كه انسان زميني فاقد آن بوده و قادر به دست يافتن به آنها نيست. توانايي اين قهرمانان، فرازميني است گرچه در زمين زندگي كنند. علاوه بر اين نيروهاي غيبي نيز حامي و پشتيبان آنها هستند. به عبارت ديگر خدا يا خدايگاني هستند كه از اين قهرمان حمايت كرده و به او ويژگي هاي خاصي مي بخشند. شاخص ترين مثال چنين اسطوره هايي رستم است. او قهرماني است كه با ديوها، جادوگران، زورمندترين جانوران(فيل و شير)و... مي ستيزد، از هفت خوان مي گذرد، سپاهيان دشمن را يك تنه نابود مي كند و از زور بازوي مافوق بشري برخوردار است. همچنين او كه انساني است با همه ارزش هاي والا، از حمايت نيروهاي اهورايي نيز بهره مي برد و اين خداي خوبيهاست كه او را در همه حال مورد لطف ونظر قرار مي دهد.
رستم و قهرمانان شعرهاي كلاسيك، «مطلق» هستند، مطلق قدرت و ارزشهاي مقبول جامعه. آنها «خيرمطلق»اند و به همين جهت هميشه در ستيز با «شر مطلق» هستند. زماني كه خواننده با چنين شخصيت هايي روبرو مي شود، هيچگاه بر آن نيست تا تجسم عيني اين قهرمان را در زمين جستجو كند و يا خود را مانند او كند. خواننده حتي اگر بر آن باشد تا رهبري براي خود بيابد كه او را از بن بست ها نجات دهد اين رهبر چنين اسطوره و قهرماني نيست. چرا كه اصولاً چنين شخصيتي پيدا نمي شود.
اما شعر امروز با قهرمان، دوگونه برخورد كرد. برخي شعرها، قهرمان را با همه قوت ها و ضعف هايش معرفي مي كنند و برخي ديگر به قهرمان، مطلقيت مي بخشند. اما در هر دو صورت اين قهرمانان با آنچه در شعرهاي كلاسيك مشاهده مي شود كاملاً متفاوت هستند.
به گونه دوم قهرمان در شعر امروز يعني همان مطلق ها نگاهي مي اندازيم و سپس به قهرماني كه از ضعف و قدرت برخوردار است مي پردازيم.
با ورود ايدئولوژي كه از آثار ورود تجدد و مدرنيسم به كشورهايي چون ايران است، قهرمانان ايدئولوژيك نيز در شعرها خود را نشان دادند. اين قهرمان يا اسطوره همچنان كه در شعر كهن نيز مي بينيم «مطلق» است، مطلق ارزشهاي مثبت. اين نيز دلير است، در راه حفظ آرمانها پايمردي نشان مي دهد، ارزشهاي انساني در او موج مي زند، صاحب انديشه برتر است و.... همچنين اين قهرمان نيز در زمين زندگي مي كند و خواب و خوراكش مثل ديگران است. اما مهمترين تفاوتي كه با قهرمان شعرهاي كلاسيك دارد آن است كه ويژگي هاي او ماورائي نيست، بلكه كاملاً زميني است. درواقع قهرمان ايدئولوژيك، قدرتي زميني دارد اما اين قدرت مطلق است. اين قهرمان، گاه تبديل به يك «تيپ» مي شود، يعني «تيپي» وجود دارند كه قهرمان ايدئولوژيك هستند با همه ويژگي هايي كه بايد داشته باشند. زماني كه شخصيت «كيوان» يا «وارطان» و امثال آنها به تصوير كشيده مي شود، صفاتي چون «شير آهنكوه» آورده مي شود كه نشان دهنده همان مطلق هاست. يا زماني كه يك «تيپ» به نام «كارگر» وارد شعر ايدئولوژيك مي شود، همه «خير»ها در اين شخصيت ظلم زده ديده مي شود. اين اسطوره يا قهرمان- چه فرد باشد چه تيپ- مطلق است اما اين جهاني است و خواننده در ذهن و احساس خود براي آنها در دنياي واقع الگوهايي مي سازد. گرچه اين الگوها نمي توانند مصداق واقعي داشته باشند اما از آنجا كه قدرت آنها فرازميني نيست بنابراين خواننده دچار اين ذهنيت(گرچه غلط)مي شود كه مي تواند مانند آنها را در زمين پيدا كند، درست برخلاف اسطوره هاي شعر كهن كه خواننده بر اين يقين بود كه چنين شخصيت هايي نمي توانند مصداق واقعي داشته باشند. اسطوره شعر كهن دست نيافتني بود زيرا شاعر از ابتدا او را شخصيتي دست  نيافتني مي ساخت اما اسطوره شعر مدرن با همه «مطلق »هايش براي خواننده اين ذهنيت را ايجاد مي كند كه مي تواند همچون او را در روي زمين پيدا كند يا خودش همچون او شود.
قهرمان ايدئولوژيك، نتايجي نيز براي خواننده به همراه مي آورد. اين قهرمان، قدرت فوق العاده اي به خواننده مي بخشد و او را به حركتي وامي دارد كه با طي آن بتواند «قهرمان» شود. علاوه بر اين، خواننده حتي اگر خود را واجد آن شرايط نبيند، شخصيت هايي را مي بيند كه به گمان او واجد ويژگي هاي يك قهرمان ايدئولوژيك بوده و به همين جهت خواننده، پيرو و تابع اين قهرمان مي شود و درست از همينجاست كه شكست هاي بزرگ در ابعاد فردي و اجتماعي روي مي دهد.
قهرمان ايدئولوژيك، گرچه در زمين است و ويژگي هاي او هم زميني است اما چون مطلق است، در عمل نمي توان به آن دست يافت و اين نتيجه اي است كه خواننده شعر ايدئولوژيك در ابتدا به آن نمي رسد بلكه پس از تجربه هاي سخت و دشوار و گاه با هزينه هاي انساني فراوان است كه به اين موضوع پي مي برد.
اما شعر امروز- همانگونه كه گفته شد- قهرمان ديگري را نيز معرفي مي كند. اين قهرمان نيز اهل زمين است، اما در او «مطلق» نمي بينيم. اگر قهرمان شعر كلاسيك، مطلق هاي فرازميني و قهرمان شعر ايدئولوژيك مطلق هاي زميني دارد، اما اين نوع قهرمان اصولاً هم ضعف دارد و هم قوت. در او خصايصي مي توان ديد كه در هر لحظه و در هر مكاني مي توان او را مشاهده كرد. شعر يكي دو دهه اخير، شاهد چنين قهرماني هايي است، قهرماني كه خوبي  ها و بدي ها را با هم دارد و «شير آهنكوه مرد» هم نيست.