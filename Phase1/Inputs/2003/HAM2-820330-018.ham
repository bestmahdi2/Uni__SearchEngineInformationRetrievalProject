مدار صفر درجه
واگويه هاي سربازي
مجيد تدين
شانزدهم فروردين 82 ـ تهران ـ بزرگراه هجرت؛ اولين روز كاري سال نو بود، خيابان ها هنوز حال و هواي عيد و تعطيلات را داشتند و فقط آدم هايي همچون من، حوالي خيابان هجرت ديده مي شدند. بعد از مرخصي عيدانه، دوباره براي گذراندن دوران خدمت، به مجتمع مي رفتم، همان ساعت و همان جاي هميشگي منتظر سرويس صبح مجتمع بودم. خستگي ناشي از دير آمدن سرويس، كم كم كلافه ام مي كرد. مشغول قدم زدن شدم. ماجرا درست از آن جايي آغاز شد كه دقايقي براي استراحت و شايد هم براي تفنن كلاه نظامي را از سر برداشتم. كلاه به دست مشغول قدم زدن بودم، هنوز دقايقي نگذشته بود كه ميني بوس سبزرنگي در كنار خيابان توقف كرد. سرباز ظاهراً مرتبي از آن پايين آمد و محترمانه از من كارت شناسايي خواست. برق واكسيل هاي سفيد دوش آويز و نيز پوشش سفيدرنگ كلاهش، نطفه هاي يك كابوس وحشتناك را در ذهن من شكل مي داد. آيا واقعاً گرفتار همان چيزي شده بودم كه همه هم دوره اي هايم مرا از آن برحذر مي داشتند، خودم را داخل ميني بوس يافتم. ميني بوسي كه داخل آن يك سرباز چرت آلود و يك گروهبان بي سيم به دست نشسته بودند، سربازي هم با طناب، دستگيره در ميني بوس را محكم مي كرد. در طول مسير هم يكي دو نفر ديگر به جرم كلاه به دستي، پوشيدن گرمكن روي لباس نظامي، بالا زدن آستين و جرم هاي بصري از اين دست، به جمع ما پيوستند. برخي محترمانه سوار ميني بوس مي شدند و بعضي هم با نوازش هاي يكي از دوستان دژبان. برق اضطراب را از چشم هاي تك تك سربازها مي ديدم. مي دانستم همه ما در اين لحظه، همه غصه ها را فراموش كرده و فقط به خلاصي از اين مخمصه مي انديشيديم. ميني بوس به سمت چهارراه قصر پيچيد و حالا زمان آن بود كه تابلوي كماني شكل و وحشت آور ندامتگاه حشمتيه، تير خلاصي به آرزوهايي باشد كه در اين يكي دو ساعت دلمان را به آنها خوش كرده بوديم. از ميني بوس پياده شديم. گروهبان همراه ما ورقه اي را تحويل دربان داد، همه ما را به او سپرد و رفت و اين ابتداي زندان بود، زنداني كه حكم آن در يك دادگاه سرپايي و خياباني صادر شد.
محوطه زندان از ساختمان هاي پراكنده با سقف هاي شيرواني در گوشه و كنار يك مسير پيچ درپيچ تشكيل مي شد. در بدو ورود چشمم به زندانيان ديگري افتاد كه با لباس هاي يك دست خاكستري، موهاي كوتاه، صورت هاي نتراشيده، دمپايي به پا و خلاصه با سر و وضع زندانيان جنگي، در حال پا مرغي رفتن ـ تنبيه نام آشناي زندانيان و سربازان ـ بودند. تعدادي ديگر هم مشغول بيگاري هايي مثل پاك كردن محوطه، حمل بار و كارهايي از اين دست بودند. كم كم اطلاعات جغرافيايي ام از قلعه اسرارآميز حشمتيه در حال تكميل شدن بود. هاج و واج پيرامون را نگاه مي كرديم كه با صداي بلندي كه ما را به نشستن امر مي كرد، به خود آمديم. صاحب صدا گروهباني كوتاه قد با سر و وضع نه چندان مرتب از ديدگاه نظامي بود كه كلاه هم بر سر نداشت. چند كلمه اي درباره زندان و قوانين آن صحبت كرد و بعد از آن همگي به يك سلول دسته جمعي هدايت شديم. موهاي همه را تراشيدند، به جز من و يكي دو نفر ليسانس وظيفه ديگر. خلاصه بعد از نوشتن اسامي و مشخصات بچه ها، ما را در وسط سلول به حال خود رها كردند. چند گروه بازداشت شده ديگر هم به جمع ما پيوستند. در ميان آنها انواع درجات جور واجور از سرباز عادي تا ستوان به چشم مي خورد. جرم هاي آنها هم مثل قيافه ها و سن آنها تنوع داشت، چندين بار گروهبان كه از روال روزمره زندان خسته مي شد به ما سر مي زد و به هر كدام كاري مي سپرد. جارو زدن، ظرف شستن، البته از حق نگذريم اينجا هم مدرك ليسانس افاقه كرد و از بيگاري معاف شديم. گرچه بار منت آن تا شب بر شانه هايم سنگيني مي كرد. بعضي وقت ها هم گروهبان هوس مي كرد و دقايقي هم به همه فرمان بشين پاشو مي داد و اصرار فراوان داشت كه ضرب پاهاي ما را بشنود. همين كه ساختمان سلول با ضرب پاهاي ما مي لرزيد، لذت مي برد و لبخندي از سر غرور و پيروزي مي زد. يكي دو سرباز ديگر هم در آنجا بودند كه هرازگاهي براي چرت زدن به سلول مي آمدند، ظاهراً به خاطر نداشتن آسايشگاه، شب ها روي همين تخت هاي زندان، مي خوابيدند. يكي از زندانبان ها گروهبان جواني بود، با محاسن تازه جوانه زده و چشماني مهربان كه اصلاً مناسب يك زندانبان نبود. بعدازظهر همان روز هم وقتي مرا براي نوشتن ليستي از زندانيان صدا زد، فرصت را مغتنم شمردم و همان طور كه كنار او روي صندلي نشسته و سرم را روي ليست پايين انداخته بودم، با او از در دوستي وارد شدم، در جريان همين همدردي بود كه توانستم زمان آزاديمان را از او سوال كنم. فاتحانه از پاسخي كه گرفتم به ميان هم بندي هايم بازگشتم، همه چشم انتظار در بودند، همين كه وارد شدم، با سيل سوال ها و هجوم بچه ها مواجه شدم، به همه آنها مژده دادم كه تا ساعت 8 شب آزاد مي شويم، اما بايد خودمان را براي ده روز اضافه خدمت تنبيهي آماده كنيم. شام هم مثل ناهار در يك فضاي سنگين و ظاهراً آرام صرف شد، مراسم ديوارنويسي هم به تبعيت از گذشتگان اجرا شد. هر كسي به فراخور حال، يادگاري بر ديوارهاي ناموزون سلول از خود به جا مي گذاشت. پاس كردن سه واحد حشمتيه مبارك، زندگي بدون تجربه زندگي نيست(سقراط)، كلاه ديگران را برداريد اما كلاه خود را نه و... هوا كم كم تاريك مي شد و به آرامي ساعت 8 شب فرا مي رسيد. سرانجام بعد از نيم ساعت قدم رو رفتن، زيرباران خوشآمدگويي هاي نگهبان، سربازان و دربانان به بيرون در هدايت شديم. هيچ كدام از ما حتي نمي خواست به پشت سر خود نگاه كند و در ندامتگاه را ببيند. هواي شامگاه هنوز سردي زمستان را در خود داشت و من به آنچه گذشته بود، مي انديشيدم. صداي يكي از هم بندي هايم را در كنار خيابان شنيدم كه صدا مي زد: دربست، آزادي!