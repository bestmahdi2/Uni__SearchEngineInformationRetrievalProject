سايه  روشن
سمبل جام جهاني 2006 در فرانكفورت
كره فوتبال با نام «فوتبال گلوب» بزرگترين نماد معماري مربوط به مسابقات فوتبال جام جهاني 2006 به ميزباني آلمان، كه يك ساختمان سيار كروي شكل غول پيكر به وزن 60 تن و ارتفاع 20 متر است، در آستانه برگزاري مراسم قرعه كشي مسابقات مقدماتي جام جهاني در شهر فرانكفورت آلمان نصب شد.
به گزارش خبرگزاري فرانسه از فرانكفورت، اين اثر عجيب و غريب معماري در ميدان قديمي اوپرا در شهر فرانكفورت نصب شد.
فرانس بكن باوئر رئيس كميته برگزاري مسابقات جام جهاني 2006 در مراسم پرده برداري از اين ساختمان نمادين در شهر فرانكفورت گفت: اين كره سيار در همه شهرهاي بزرگ آلمان نصب و به معرض ديد عموم گذاشته خواهد شد. آندره هلر معمار و مجسمه ساز اتريشي طراح و سازنده اين اثر هنري معماري است.
«فوتبال گلوب» اولين بار 12 سپتامبر 21، شهريور، در شهر برلين با حضور «گرهارد شرودر» صدراعظم آلمان و «ژوزف بلاتر» رئيس فدراسيون بين المللي فوتبال «فيفا» و «گرهارد ماير- فورفلدر» رئيس فدراسيون فوتبال آلمان به معرض ديد همگان گذارده شد.
فوتبال گلوب يك ساختمان كروي شكل به شكل توپ فوتبال است در دو طبقه كه يك طبقه آن اختصاص به نمايش ابزار و اشياء مربوط به فوتبال و يك طبقه هم مربوط به تأسيسات كاربردي فوتبال است. از جمله اشيايي كه در فوتبال گلوب به نمايش گذاشته شده، توپ ديدار فينال جام جهاني 1954 است.
فوتبال گلوب در عرض دو ماه آينده در دوازده شهر بزرگ آلمان كه ميزبان ديدارهاي مسابقات جام جهاني 2006 هستند برپا و به معرض ديد همگان گذاشته خواهد شد.
قرعه كشي مسابقات مقدماتي جام جهاني در قاره هاي مختلف روز جمعه گذشته در فرانكفورت انجام شد.