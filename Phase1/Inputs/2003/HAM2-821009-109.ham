تأكيد شهرداري تهران براي مشاركت در بازسازي بم
شهرداري تهران نيروهاي امدادي و امكانات جديد به بم اعزام كرد
گروه شهري: شهرداري تهران همزمان با ارسال نيروهاي كارشناسي و خدماتي و تجهيزات خدماتي و اقلام مورد نياز زلزله زدگان شهرستان بم، بر آمادگي اين نهاد براي مشاركت در بازسازي و نوسازي اين منطقه تأكيد كرد.
براساس اين خبر، در پي وقوع زلزله تاسف بار بم، يكشنبه شب گذشته كاروان بزرگي از كمكهاي امدادي شهرداري تهران به منطقه زلزله زده فرستاده شد.
به گزارش روابط عمومي شهرداري تهران، محموله هاي امدادي كه از 21 منطقه شهرداري تهران گردآوري شده است با شانزده دستگاه كاميون و سه دستگاه تريلر روانه منطقه بم شد.
مهندس محمدي زاده، معاون خدمات شهري شهرداري تهران گفت : در اجراي پيام مقام معظم رهبري مبني بر كمك رساني به هموطنان زلزله زده، شهرداري تهران كه نيروهاي آموزش ديده و متخصص امدادرساني در اختيار دارد، از همان لحظه هاي اوليه وقوع زلزله اقدام هاي لازم را شروع و به رغم بعد مسافت گروه هاي امداد و نجات و آتش نشان و خدماتي به بم اعزام كرد.
وي همچنين از اعزام پنج تن از مديران ارشد شهرداري تهران به مناطق آسيب ديده خبر داد و گفت: ضمن ا عزام نيروهاي مديريتي تعدادي تانكر حمل آب آشاميدني و كاميون هاي حامل مواد غذايي و مايحتاج اوليه و وسايل گرمازا به بم فرستاده شده است.
اين مقام مسئول شهرداري تاكيد كرد: كمك هاي شهرداري تهران همچنان ادامه خواهد داشت.
همچنين شهردار منطقه 4 تهران ديروز اعلام كرد: اين شهرداري آماده است در بازسازي منطقه زلزله زده بم با نهادهاي متولي شركت كند.
به گزارش روابط عمومي شهرداري منطقه 4 تهران، مهندس حسن كريميان با اظهار اين مطلب كه با توجه به آغاز اسكان موقت و وجود پتانسيل دانش فني و تجهيزاتي شهرداري تهران، اين شهرداري آمادگي خود را براي مشاركت در بازسازي و نوسازي منطقه زلزله زده بم اعلام مي كند.
وي تصريح كرد: عمق تخريب به جا مانده از وقوع زلزله در منطقه بم بسيار وسيع است و بازسازي آن نيازمند عزم ملي و مشاركت عملي تمام نهادهاي دولتي و غيردولتي است و شهرداري از رهگذر چنين ذهنيتي و با اتكا به توانمندي و برخورداري از امكانات و تجهيزات، مي تواند بهترين گزينه براي بازسازي بم به شمار آيد. شهردار منطقه 4 تهران اعلام كرد: در پي وقوع زلزله جانخراش در شهرستان بم كليه مراكز فرهنگي و اجتماعي اين شهرداري ماموريت يافتند به عنوان پايگاه هاي جمع آوري كمكهاي مردمي فعال شده و نسبت به جمع آوري كمكهاي غيرنقدي شهروندان شمال شرق اهتمام ورزد.