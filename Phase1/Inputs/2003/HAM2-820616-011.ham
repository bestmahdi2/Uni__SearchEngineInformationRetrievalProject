رئيس اتحاديه فروشندگان آهن:
امكان قاچاق آهن وجود ندارد
نبايد آمار معاملات پاياپاي در بازارچه هاي مرزي را به حساب قاچاق كالا گذاشت.
رئيس اتحاديه آهن فروشان با بيان اين مطلب در گفت وگو با خبرنگار ما افزود: در بسياري از اين معاملات پاياپاي، آهن نيز يكي از اقلامي است كه با ساير كالاها مبادله مي شود. از همين رو نمي توان ورود آهن به اين صورت را قاچاق عنوان كرد.
احمدآزاد گفت: البته هنگامي كه اين كالاها وارد شهرها مي شوند فاقد مجوز ترخيص و برگ سبز هستند.
او با اشاره به اخبار منتشر شده درخصوص ورود 2 ميليون تن آهن به صورت قاچاق به كشور افزود: آهن كالايي نيست كه بتوان آن را به صورت مخفي و يا حتي در كانتينرهاي در بسته وارد كشور كرد.
او اضافه كرد: از همين رو ورود اين ميزان آهن قاچاق دور از ذهن به نظر مي رسد.
او ادامه داد: از سوي ديگر زماني كه مي توانيم آهن را از مبادي ورودي و بدون كمترين هزينه وارد كشور كنيم ديگر لزومي به ورود قاچاق آهن و ريسك پذيري آن نيست. او گفت: هم اكنون قيمت تمام شده آهن وارداتي با توجه به پرداخت سود و عوارض گمركي آن كمتر از آهن توليد داخل است.
او ادامه داد: درصورتي كه بتوانيم واردات آهن را كنترل كنيم هم مي توانيم بازار را كنترل كنيم و هم از توليد داخلي حمايت خواهيم كرد.
رئيس اتحاديه فروشندگان آهن روند قيمت هاي جهاني آهن را از ابتداي امسال نزولي دانست و گفت: قيمت آهن در داخل كشور نيز از ابتداي سال جاري تاكنون تحت تأثير بازارهاي جهاني همواره كاهش يافته است. او افزود: از ابتداي سال جاري تاكنون قيمت آهن 8 تا 10 درصد كاهش پيدا كرده است.
او اضافه كرد: اگر اين روند ادامه يابد و مشكلي براي واردات يا تحولي در بازارهاي جهاني پيش نيايد قيمت ها همچنان كاهش خواهند يافت.
براساس برآوردهاي صورت گرفته در سه ماه نخست سال جاري براساس سفارش مصرف حدود يك ميليون تن آهن آلات وارد كشور شده است.
همچنين پيش بيني مي شود تا پايان سال نيز 2 ميليون تن ديگر آهن وارد شود تا كشور دچار كمبود آهن نشود.
در حال حاضر حدود 3 ميليون تن كسري موازنه توليد و مصرف در كشور وجود دارد كه اين كسري بايد از طريق واردات تأمين شود