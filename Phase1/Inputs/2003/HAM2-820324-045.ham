قضات فعال پرونده هاي حقوقي زيست محيطي مورد تقدير قرار گرفتند
آموزش، بهترين راهكار عملي براي حفظ محيط زيست است
گروه شهري: در مراسم پاياني نخستين همايش حقوق محيط زيست از 17 نفر از قضات و رؤساي دادگاه كه در زمينه رسيدگي به پرونده هاي حقوقي زيست محيطي فعاليت كرده اند با اهداي لوح، تقدير شد.
به گزارش واحد مركزي خبر، رئيس سازمان حفاظت محيط زيست در اين مراسم با اهداي لوح تقدير ازقضات فعال پرونده هاي حقوقي زيست محيطي در استان هاي كشور تجليل كرد.
زياده طلبي و تخريب طبيعت
همچنين رئيس سازمان بازرسي كل كشور در مراسم پاياني همايش حقوق محيط زيست، زياده طلبي ها و فاصله گرفتن از اخلاق و معنويت را يكي از عوامل تخريب محيط زيست دانست.
حجت الاسلام ابراهيم رئيسي، نبود توجه به الگوي توليد و مصرف، نبود استفاده صحيح از فناوري هاي نوين و كم توجهي واحدهاي صنعتي و توليدي را از مهمترين عوامل تخريب محيط زيست دانست و افزود: آموزش مسائل زيست محيطي به مسئولان و مردم بهترين راهكار عملي براي حفظ محيط زيست است.
وي بر برخورد مناسب با متخلفان زيست محيطي تأكيد كرد و درباره روند تخريب جنگل هاي كشور گفت: امروز همه از تخريب جنگلها نگرانند ولي اين كافي نيست.
رئيس سازمان بازرسي كل كشور لغو پروانه بهره برداري از جنگلهاي كشور را بهترين روش براي توقف بهره برداري از جنگل ها دانست و افزود: بايد براي حفاظت از جنگل هاي كشور برنامه ريزي كرد.
رئيسي، نقش بخشهاي دولتي را در حفظ محيط زيست و مقابله و پيشگيري از تخريب محيط زيست موثر دانست.
وي با اشاره به روند افزايش آلودگي در شهرهاي بزرگ افزود: اگر در شهرهاي بزرگ بخشهاي دولتي مشكلات زيست محيطي را رفع كنند با بخش خصوصي در اين باره مشكلي نداريم.
وي تصريح كرد: براي رفع مشكلات زيست محيطي و تخريب جنگل بايد از مسئولان دولتي شروع كنيم و برخورد مناسب در اين زمينه مي تواند كارساز باشد.
رئيس سازمان بازرسي كل كشور فراگير نبودن قوانين و مقررات و تصميم گيريها را از عوامل تخريب محيط زيست دانست و گفت: قوانين و تصميم گيريهاي بخشهاي مختلف كشور بايد متأثر از اصل 50 قانون اساسي باشد.
رئيسي در ادامه افزود: چنانچه سازمان حفاظت محيط زيست اطلاعات زيست محيطي را در اختيار قضات دادگاههاي ويژه و حتي بازرسان قرار دهد در برخورد با متخلفان بسيار مؤثر است.
رئيسي در پايان خاطرنشان كرد: قوانين و مقرراتي كه در مجلس شوراي اسلامي تصويب و تصميماتي كه در ديگر سازمانها و نهادهاي دولتي گرفته مي شود بايد معطوف به حفظ محيط زيست باشد.
دسترسي به اطلاعات زيست محيطي
براساس اين خبر، همچنين رئيس دانشكده حقوق دانشگاه شهيد بهشتي گفت: دسترسي آزادانه به اطلاعات زيست محيطي حق شهروندان است و اين حق بايد بدون در نظر گرفتن مليت ها تضمين شود.
وي افزود: تحقق اصل 50 قانون اساسي و حق محيط زيست در نظام حقوقي ايران شناسايي و تضمين حق دسترسي به اطلاعات زيست محيطي است.
افتخار جهرمي با اشاره به كنوانسيونهاي بين المللي به ويژه كنوانسيون 1998 دانمارك، برخورداري از محيط زيست سالم را حق همه مردم دانست و گفت: نخستين شرط برخورداري از اين حق، داشتن اطلاعات زيست محيطي است.