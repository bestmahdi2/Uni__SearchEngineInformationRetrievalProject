مشاركت ژاپن در حوزه هاي نفتي ايران
تحريم اقتصادي جمهوري اسلامي ايران از سوي ايالات متحده آمريكا و سياست رسمي اين كشور در زمينه منع سرمايه گذاري در دو كشور ليبي و ايران، كه به iran and libyen sanctions act شهرت يافته است، عملا منجر به آن شده كه شركت هاي نفتي آمريكايي از رقابت پر سود در ارتباط با پروژه هاي نفتي دو كشور ايران و ليبي حذف شده و گوي و ميدان به شركت هاي اروپايي و آسيايي سپرده شود. گرچه ايالات متحده آمريكا تاكنون بارها اعلام كرده است كه مخالف سرمايه گذاري كلان در صنايع نفت و گاز ايران و ليبي است و با شركت هاي خاطي مقابله خواهد كرد، اما، ظرف ساليان گذشته، شماري از شركت هاي نفتي فرانسوي، اسپانيايي و ايتاليايي اقدام به سرمايه گذاري در صنايع نفت و گاز ايران كرده اند. ژاپن نيز اخيرا در اين عرصه بسي فعال تر شده است. با كاهش نقش شركت هاي نفتي ژاپن در عربستان سعودي، اينك اين شركت ها برآنند تا در پروژه هاي مشابه در ديگر نقاط جهان سرمايه گذاري نمايند. روزنامه انگليسي زبان فايننشال تايمز ديروز در گزارشي در همين رابطه اعلام كرد كه يك كنسرسيوم نفتي ژاپني تصميم گرفته است تا با خريد 20 درصد از سهام شركت رويال داچ ـ شل در رابطه با پروژه هاي مربوط به بهره برداري از حوزه هاي نفتي نوروز و سروش، مشاركت نمايد. هدايت اين كنسرسيوم ژاپني را شركت ژاپني japan petroleum exploration كه japex خوانده مي شود، برعهده دارد. در واقع امر، بيش از 41 درصد سهام اين گروه در اختيار japex است و كل سرمايه گذاري اين كنسرسيوم بالغ بر 221 ميليارد دلار مي شود. طبق خبر منتشر شده از سوي همان منبع خبري، پروژه سرمايه گذاري ژاپن در اين حوزه هاي نفتي به ماه اكتبر سال گذشته برمي گردد. در آن هنگام شركت شل پيشنهادي براي سرمايه گذاري در دو حوزه نفتي نوروز و سروش به شركت japex عرضه كرد. سياست كنسرسيوم نفتي ژاپني همانا، توليد با ظرفيت كامل از منابع نفتي دو حوزه ياد شده است. پيش بيني مي شود كه امر بهره برداري از دو حوزه نفتي غني سروش و نوروز در اواخر سال جاري ميلادي شروع شود. هرگاه ما تاريخ پروژه بهره برداري از دو حوزه نفتي نوروز و سروش را پيگيري نماييم، در خواهيم يافت كه در سال 1999 شركت شل در چارچوب يك قرارداد موسوم به قرارداد buy-back با شركت ملي نفت ايران، امر سرمايه گذاري در اين دو حوزه نفتي را شروع كرد. طبق ارزيابي هاي كارشناسان، اين دو حوزه نفتي، منابع بس غني نفت خام را در برمي گيرند. همين ارزيابي ها حاكي از آنند كه مجموع نفت موجود در دو حوزه نفتي سروش و نوروز بالغ بر 1 ميليارد بشكه مي شود. بايد خاطرنشان ساخت كه تلاش هاي ژاپن براي حضور در صنايع نفت و گاز ايران محدود به دو حوزه سروش و نوروز نمي شود. هم اينك يك كنسرسيوم ژاپني ديگر در تلاش است تا در امر بهره برداري از منابع نفتي حوزه آزادگان نيز مشاركت نمايد. حوزه نفتي آزادگان بنابر اعتقاد كارشناسان بزرگ ترين حوزه نفتي جهان است كه تاكنون مورد بهره برداري قرار نگرفته است. اين حوزه نفتي كه در جنوب غربي استان خوزستان قرار دارد، طبق نظر كارشناسان در برگيرنده ذخايري بالغ بر 26 ميليارد بشكه نفت خام است. روزنامه فايننشال تايمز در ادامه مي افزايد كه نقش ايران از حيث تامين نيازهاي ژاپن به نفت خام رو به افزايش است.