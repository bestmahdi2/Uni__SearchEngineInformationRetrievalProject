روسيه و اروپا آمريكا را به خويشتن داري در برابر سوريه فرا خواندند
مطبوعات مهم آمريكا، دولت را از تهديد نظامي برحذر داشتند
در پي اظهارات كالين پاول وزير خارجه آمريكا كه از احتمال اعمال تحريم هاي اقتصادي و ديپلماتيك عليه سوريه خبر داده بود، روسيه و اتحاديه اروپا از آمريكا خواستند در برخورد با دمشق از خود خويشتن داري نشان دهد.
در پي سخنان پاول، كاخ سفيد نيز اعلام كرد سوريه را رسما در فهرست «كشورهاي ياغي» قرار داده است.
دونالد رامسفلد وزير دفاع آمريكا نيز گفت: سوريه طي 15 ماه گذشته دست به آزمايش شيميايي زده است. وي ادعا كرد كه واشنگتن شاهد آزمايش سلاحهاي شيميايي در سوريه بوده است. روسيه در واكنش به اين اظهارات گفت: اينگونه سخنان تنها اوضاع منطقه را وخيم تر و وضعيت عراق بعد از جنگ را پيچيده تر مي كند.
در همين حال ريچارد باتلر رئيس سابق بازرسان تسليحاتي سازمان ملل با حمايت از ادعاهاي آمريكا درباره سوريه گفت: دمشق به پنهان كردن تسليحات كشتار جمعي عراق كمك كرده است.
به گزارش خبرگزاري فرانسه، او ادعا كرد، در زمان فعاليتش در سالهاي 1997 تا 1999 در عراق، اطلاعات و مداركي بدست آورده كه نشان مي دهد، سوريه در پنهان كردن سلاحهاي كشتار جمعي عراق به اين كشور كمك مي كرده است.
آريل شارون نخست وزير اسرائيل نيز بشار اسد را خطرناك خواند و گفت: نتيجه گيري و تصميم گيري هاي غلط اسد در جنگ عراق نشان مي دهد كه او توان نتيجه گيري از مجموعه واقعيات را ندارد.
جك استراو وزير خارجه انگليس نيز گفت: سوريه خود بايد اثبات كند كه كشور ياغي نيست و اين با پاسخ گفتن به اتهاماتي ممكن مي شود كه به اين كشور درباره پناه دادن به رهبران سابق عراق وارد شده است.
مخالفت مطبوعات آمريكا
با فشار بر سوريه
مطبوعات عمده آمريكا ديروز از دولت بوش خواستند از تهديد نظامي سوريه خودداري كند. روزنامه هاي ليبرالي چون نيويورك تايمز و لس آنجلس تايمز نوشتند كه آمريكا آنقدر مشغول عراق است كه نمي تواند وارد درگيري با سوريه شود. اين مطبوعات همچنين به دولت آمريكا هشدار دادند سياستي در پيش نگيرد كه در دنياي عرب مشكل ساز شود.
روزنامه محافظه كار وال استريت ژورنال نيز نوشت، شكست ديكتاتور عراق، حمله به سوريه را غيرضروري كرده است و سوريه و كره شمالي از اين واقعه درس گرفته اند.