روزانه بيش از 500 هزار ليتر سوخت از ايران قاچاق مي شود
مديرعامل شركت پخش فرآورده هاي نفتي ايران گفت: روزانه بيش از 500 هزار ليتر مواد سوختي از نوع بنزين و نفت گاز از ايران به كشورهاي ديگر قاچاق مي شود.
«حسين كاشفي» در حاشيه مراسم بهره برداري از انبارهاي ذخيره مواد سوختي زابل در گفت وگو با ايرنا افزود: اين مواد سوختي توسط افراد سودجو از استان هاي مرزي كشورمان به كشورهاي همجوار قاچاق مي شود. وي اختلاف قيمت بنزين و گراني بهاي آن را در كشورهاي ديگر از جمله دلايل قاچاق اين فرآورده نفتي ذكر كرد و اظهار داشت: به منظور كاهش مصرف بنزين و جلوگيري از قاچاق آن، در آينده اي نزديك در تمامي استان هاي مرزي كشورمان سيستم كارت هوشمند راه اندازي خواهد شد. وي با اشاره به اينكه بيشترين مواد سوختي از مرزهاي سيستان و بلوچستان به كشورهاي افغانستان و پاكستان قاچاق مي شود، اضافه كرد: به منظور كاهش مصرف بنزين و جلوگيري از قاچاق اين فرآورده نفتي به كشور افغانستان، شهرستان زابل در اولويت راه اندازي سيستم كارت هوشمند قرار دارد. وي يادآور شد: تاكنون سيستم كارت هوشمند در استان سيستان و بلوچستان تنها در شهرستان زاهدان راه اندازي شده است. قائم مقام وزير نفت با بيان اينكه براي هر ليتر مواد سوختي به ويژه بنزين مبلغ دو هزار ريال يارانه پرداخت مي شود، گفت: در اين راستا يارانه پرداختي براي بيش از 500 هزار ليتر مواد سوختي قاچاق شده از كشور، رقمي معادل يك ميليارد ريال در روز است. كاشفي همچنين ميزان مصرف بنزين در كشور را روزانه 55 ميليون ليتر ذكر كرد و افزود: با توجه به مصرف بالاي بنزين در كشورمان، ايران به عنوان بزرگ ترين مصرف كننده اين فرآورده نفتي در بين كشورهاي جهان به شمار مي رود.
وي اضافه كرد: با پيشرفت فناوري در كشورهاي توسعه يافته، ميانگين مصرف بنزين هر خودرو در آن كشورها بين 6/1 الي سه ليتر در روز است اما در ايران هر خودرو به طور متوسط روزانه 11 ليتر بنزين مصرف مي كند. مديرعامل شركت پخش فرآورده هاي نفتي ايران با اشاره به برخي برنامه هاي امسال آن شركت گفت: به منظور ايجاد رقابت، پيشرفت و رشد اقتصادي امسال 42 انبار و 15 واحد سوختگيري به بخش خصوصي واگذار خواهد شد.