دهاتي هميشه مسافر
سبزي دره ها به آبي آسمان پيوند خورده است. و سپيدي تكه ابري به يادم مي آورد كه هنوز ميانه آسمان و زمينم. كردار هميشه روزگار! تن به تمنا به زمين مي كشاند و روح به نمي دانم كجايي. كه هرجا كه باشد مي دانم كه آسمان نيست! و در تلاقي آسمان و زمين هيمالاياي سترگ سربر آورده است خاموش و سرد و سپيد. و هر به دريا رفته اي مصيبت توفان اين سكوت سرد را چشيده است. دائولاگيري، آناپورنا و اين هم ماچاپوچار كوه خدا! همه آشنايان منند. دو سال پيش بود كه دوماهي از فراز و فرودشان گذشتم. خسته شدم سردم شد. داشت پشيمانم مي كرد همان تنبلي كه درون من است همان كه در درون همه ماست. يقه مان را درست سر بزنگاه مي گيرد. يقه ام را مي گيرد كه باز كجا!؟ دلت خوش است انگار يا كه مفت پيدا كرده اي اين پول را مگر. خنده ام مي گيرد اينقدر اين حرفش بي اساس است كه خودش هم دلش نمي آيد آنرا محكم ادا كند. همين جوري رد مي شود و غر مي زند بعد قيافه حق بجانبش را كه از دست مي دهد اداي باباكلان ها را درمي آورد كه آخه خانم اينم شد كار كه هي بزني همينجوري بري قاطي برف و سرما و سربالايي. رحمي كن به اين پاهاي بدبخت! اگه دادخواست همين پاها به جهنم نبردت. باشه برو به جهنم!
مي روم به جهنم! به كاتماندو!! بي عدالتي از سر گوش اين جهنم دره مي بارد و فقر صيحه مي كشد و يك جايي بالاخره گريبان پاره مي كند. چيزي به نام آدم همان كه بر روي دو پاراه مي رود وچشمانش مي بيند! فقررا و غنارا.



مي بيند كه در عصر. عصر چه؟(چه مانده است تا افتخاري شود پسوندي براي عصر)  مي بيند كه كثافت و فقر و چيزي به نام انسانيت در هم مي لولد و مي شود... گلوله اي و ناگاه سر ميز ناهار خوري يقه پادشاه نپال را مي گيرد و بنگ! و شش نفر خاندان سلطنتي جايشان را به يك باره مي دهند به بعدي تا.... قصه باز دوباره شود!
جهنم كه ديدن ندارد!؟ باز همان فضول هميشه! نقاد همه لحظه هاي حتي خواب مي بيني كه اينجا هم گريبانت را رها نمي كند.... وابهل. يله كن مرا... داشتم از چه مي گفتم؟
هان رسيده بودم به؛ ماچاپوچار؛ machapuchare كوه خدا در ميان مردمان دودسته ي نپال از نگاه مذهب شناختي خدايان هندو و بوديسم هردو در كوه خانه كرده اند و از همين روست كه صعود بر كوه ها خصوصا اين دو كوه شرايط خاص خويش را داراست.
همين جوري كه نمي شود رفت شرايطي دارد و آدابي! كوه هيچ كه نباشد پايينش. دامنه اش. يا حتي آن كمركشش. كمي مانده به برف و گاه حتي در برف جايي براي تقدس دارد مكاني زيارتگاهي معبدي كه اينجا يا به استوپا و يا مانستري اش مي خوانند و هريك را آدابي است موافق آئيني. خواه هندو باشد و خواه بودايي. ماچاپوچار كوه خداست در آيين بودا همچنان كه؛ گوري شانكار gauri shankar خانه خداست در آيين هندو.