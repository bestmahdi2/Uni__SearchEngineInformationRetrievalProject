گذر و نظر
محدوديت اينترنت
انتظار مخاطبان جوان
سايت اينترنتي بي بي سي طي مطلبي در «وب جام جهان نما» نتايج محدوديت اينترنت در ايران را مورد بررسي قرار داده است. در اين گزارش به افزايش 90 درصدي كاربران اينترنتي اشاره شده است به عبارت ديگر قريب 3 ميليون نفر از امكان ارتباطي اينترنت طي اين سال ها بهره مند شده اند.
از سويي ديگر به موضوع فيلترگذاري وبلاگ هاي ايراني پرداخته است. البته در اين گزارش به نحوه برخورد دولت چين با منتقدان اينترنتي پرداخته اما در خاتمه از مخاطبان خواسته است نظرات خود را در زمينه محدودسازي اينترنت، فيلترگذاري سايت ها و سايت هاي مناسب فيلترگذاري اعلام كنند. بررسي نظرات و پيشنهادات ارسالي نشان مي دهد كه اغلب آنان با فيلترگذاري موافق هستند ولي عده اي هم به خاطر اينكه اين شيوه مي تواند آزادي بيان را محدود كند به انتقاد از اين نوع برخوردها در حيطه اطلاع رساني پرداخته اند. با هم گوشه اي از اين نظرات را بازخواني مي كنيم:
نام نامشخص ـ ايران



آزادي تا جايي مناسب است كه به حقوق ديگران تجاوز نكند به نظر مي رسد كه بعضي از مردم ما ثابت كرده اند كه نمي توانند آزاد باشند و در عين حال به حقوق ديگران احترام بگذارند. به نظر مي رسد استفاده از اينترنت براي بالابردن سطح اطلاعات و در واقع براي برقراري ارتباط با دنياي دورتر باشد، ولي در حال حاضر استفاده از اينترنت تبديل به يك معضل اجتماعي شده است و به نظر مي رسد اقدام اخير دولت چنانچه باعث جلوگيري از ارتباطات مفيد و سازنده نشود، مناسب و معقول باشد و بايد به دوستان معترض عرض كنم كه وقتي ما خود نتوانيم براي خود حد و مرزي قائل شويم ناچار مي بايست ديگران براي ما مرز تعيين كنند.
كتايون ش- ايران
اساساً استراتژي و هدف مخترعين كامپيوتر و پديدآورندگان اينترنت در دنيا بر مبناي هرنفر يك كامپيوتر و همه اطلاعات براي همگان است. بايد اين واقعيت را پذيرفت كه در موج سوم ابزار حيات ملت ها و جامعه بشري اينترنت و ماهواره و كلاً آزادي بشر و احترام به حق انتخاب او است و تنها راه جلوگيري از تبعات منفي استفاده نادرست از اين ابزار، تربيت صحيح از درون خانواده هاست، نه زور و اجبار و تحميل يك سليقه خاص.
رضا حبيبي ـ ايران



به نظر من سانسور سايت هاي غيراخلاقي يكي از اقدامات خوب و مفيد دولت است. تقبيح اين كار دولت هم به بهانه هاي پوچي مثل حقوق بشر و تحديد آزادي بيان اصلاً درست نيست. به اميد آنكه روزي برسد كه جوانان ايراني فقط براي كسب معلومات و استفاده علمي، از اينترنت استفاده كنند.
امير كاوياني ـ ايران
بستن سايت هايي كه به هر دليل با منافع يك كشور منافات دارد در تمام دنيا رايج است از جمله بستن سايت هاي نازي ها. اما تشخيص اينكه چه سايت هايي بايد بسته شوند، نبايد در جهت افكار سياسي باشد. بلكه بايد در جهت حفظ جامعه باشد. در هر صورت اگر اين فيلترگذاري در جهت منافع افراد خاصي نباشد با آن موافقم.
عبدالرضا ظهيري ـ ايران
تلاش براي اعمال محدوديت براي دريافت مطالب از اينترنت قبل از ظهور وبلاگ ها هم وجود داشته است. شايد فناوري مورد نياز در دسترس نبوده است. سايت هاي داراي مطالب پورنوگرافي و سايت هاي سياسي هميشه دو هدف عمده سانسور هستند البته با دو انگيزه مختلف. به نظر نمي آيد در آينده نزديك فناوري اي به وجود آيد كه بتواند اين سايت ها را با دقت صددرصد مسدود كند. ولي اين نكته هم بايد مد نظر سانسوركنندگان باشد كه اينترنت اگر چه ممكن است بهترين راه دسترسي به مطالب غيراخلاقي و سياسي باشد، اما تنها راه ممكن نيست.