وب
گفت وگوي قرآني جوانان جهان از طريق اينترنت
همزمان با برپايي يازدهمين نمايشگاه بين المللي قرآن كريم، جوانان سراسر جهان قادر شدند، پيرامون مباحث قرآني با يكديگر به گفت وگوي اينترنتي بپردازند.



ستاد خبري يازدهمين نمايشگاه بين المللي قرآن كريم گزارش داد كه طرح پرسش و پاسخ زنده قرآني از طريق اينترنت، براي نخستين بار و همزمان با آغاز به كار يازدهمين نمايشگاه بين المللي قرآن كريم در سراسر جهان به اجرا درآمده است. براساس اين گزارش، مديربخش جوانان نمايشگاه قرآن، ايجاد پايگاه گفت وگوي زنده اينترنتي را عامل مهمي در شناسايي نيازها، چالش ها و مسايل جوانان و پرداختن هرچه بيشتر به قرآن در ماه مبارك رمضان توسط جوانان دانست. اسدا... گرمارودي گفت: نهاد نمايندگي رهبري در دانشگاه ها، وزارت فرهنگ و ارشاد اسلامي و سازمان ملي جوانان،  نهادها و وزارتخانه هايي هستند كه امكان اجراي اين حركت قرآني را فراهم كرده اند.
جوانان مي توانند در مدت برگزاري نمايشگاه هر روز از ساعت 14 الي 16 و همچنين 20 الي 22 با مراجعه به سايت هاي www.motafeg.com و www.nahad.net پاسخ پرسش هاي قرآني خود را به صورت گفتاري و نوشتاري از طريق استادان قرآني دريافت كنند.
ادبيات اينترنتي در ايران
مديا كاشيگر نويسنده و مترجم ادبي گفت: «ادبيات نوشتاري اينترنتي» در ايران تازه متولد شده و هنوز براي نويسندگان ايراني تجربه نشده است.
وي پس از سخنراني خود تحت عنوان «انقلاب اينترنتي در ادبيات» در حوزه هنري اصفهان روز دوشنبه به ايرنا گفت: اينترنت بهترين مكان براي عرضه آثار نويسندگان است كه در آن بدون مشكلات عديده مي توان آثارشان را به اقصي نقاط جهان معرفي كرد.
اين مترجم ادبي به استقبال ايرانيان از پديده «وبلاگ نويسي»  اشاره كرد و گفت: در سال 2002 ميلادي تعداد پانصد وبلاگ فارسي در حال فعاليت بود ولي در مدت 14 ماه اين ميزان به 18 هزار وبلاگ رسيده است.
وي رويكرد كاربران اينترنت به سمت ادبيات داستاني را قابل توجه ارزيابي كرد و گفت: از 18 هزار وبلاگ موجود دو هزار وبلاگ در زمينه ادبيات در حال فعاليت است و نويسندگان آنان مطالب را به صورت روزانه و هفتگي در وبلاگ مربوطه قرار مي دهند.
كاشيگر همچنين گفت:  اين ميزان استقبال از ادبيات، گسترش ادبيات داستاني را براي نويسندگان و خوانندگان جوان نويد مي دهد. اين مترجم ادبي،  اينترنت را مجالي گسترده براي ارتباطات كلامي و غيركلامي انسان ها در عرصه زندگي برشمرد و گفت: در سال 2002 ميلادي تعداد صفحات وب در اينترنت بالغ بر 5/2 ميليارد صفحه بوده و در مدت يك سال اين صفحات به 4 ميليارد رسيده است.
نخستين وب سايت ايراني صادركننده گواهينامه الكترونيكي



اولين وب سايت ايراني صادركننده گواهينامه الكترونيكي با آدرس www.iranssl.com راه اندازي شد.
به گزارش itiran، هر زماني كه ارتباطي مابين يك سايت با يكي از كاربرانش برقرار مي شود اطلاعاتي بين آن دو انتقال مي يابد. اين اطلاعات كه مي تواند شامل يك نام كاربري و رمز عبور، فرم اطلاعات شخصي و يا حتي شماره كارت اعتباري باشد در طول مسير به راحتي قابل سرقت و در پي آن قابل سوءاستفاده است. با نصب گواهينامه الكترونيكي بر روي سرور اين ارتباط و انتقال اطلاعات به يك لايه امنيتي(secure socket layer)منتقل مي شود و از هرگونه سرقت و دستبردي در طول مسير خود را محفوظ مي كند. اين تكنولوژي كه با نام ssl معروف است شالوده بناي تجارت الكترونيكي، بانكداري الكترونيكي و دولت الكترونيكي است، چراكه بدون داشتن يك ssl معتبر اشتراك هاي باارزش همواره در معرض خطر سرقت اطلاعات قرار خواهند داشت.
هر گواهينامه الكترونيكي سرور،  علاوه بر تامين ارتباط امن،  هويت سايت موردنظر را نيز براي كاربر مشخص و تاييد مي كند. بعضاً  در اينترنت مشاهده كرده ايد كه برخي اوقات در بعضي از صفحه هاي نمايشگر قفل كوچكي در پايين مرورگر اينترنت شما نمايش داده مي شود اين به معناي برقراري ارتباط امن است.