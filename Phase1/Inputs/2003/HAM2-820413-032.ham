چند گام براي داشتن احساس بهتر
اشكان ناصح
افسردگي مي تواند عزت نفس شما را تخريب نمايد. عزت نفس به عنوان بها و ارزشي كه شما براي خود قائليد و حرمتي كه براي خود احساس مي كنيد تعريف شده است. عزت نفس واقعي(با غرور و خودبرتربيني، اشتباه نشود، اين صفات منفي نه تنها مترادف عزت نفس، هم نيستند بلكه حتي در مقابل آن قرار دارند و نشانه فقدان آن مي باشند)پذيرش كمبودها و محدوديت ها و حتي شكست ها را در بر مي گيرد، بنابراين شناخت خود و پذيرش خود - نقاط قوت و ضعف - به عنوان گام نخست براي ايجاد احساس عزت نفس اصيل به شمار مي رود. سطح پايين عزت نفس مي تواند شما را از دستيابي به اهدافتان و احساس رضايت از زندگي باز دارد. در راستاي ارتقاي سطح عزت نفس، شناسايي و بر روي كاغذ آوردن احساسات منفي كه شما راجع به خودتان داريد مي تواند بسيار كمك كننده باشد. بسياري از اشخاص افسرده گرايش به تمركز بر احساسات منفي و تسليم شدن به آنها دارند. افكار و احساسات منفي را كه راجع به خود داريد بر روي كاغذ بياوريد، آنگاه سعي كنيد با نگاه منطقي تر به آنها نگاه كنيد يا سعي كنيد آنها را به شكلي دوباره نويسي كنيد كه بتوانيد براي حل آنها عملاً كاري كنيد. پس از آنكه افكار منفي تان را ليست كرديد، روش هاي زير شما را در بهبود بخشيدن به سطح عزت نفس تان كمك خواهد كرد:
• عادت تفكر مثبت راجع به خود را در خودتان ايجاد كنيد و گسترش دهيد.
• سعي كنيد از روزتان لذت ببريد. اينكه در برنامه روزانه تان كارهايي كه برايتان جالب است نيز گنجانده شده باشد خيلي مهم است. بسياري از ما اغلب اوقات روز را درگير كارهايي مي شويم كه از آنها لذت نمي بريم و در ضمن لااقل اوقاتي را نيز براي پرداختن به كارهاي مورد علاقه مان اختصاص نمي دهيم. سعي كنيد هر روز فعاليت هايي كه برايتان جالب است را هم در برنامه تان داشته باشيد، چيزهايي كه شما را خوشحال مي كند و احساس بهتري نسبت به خودتان در شما ايجاد مي نمايد. رماني بخوانيد، به موسيقي گوش كنيد، يا به بازي يا سرگرمي مورد علاقه بپردازيد.
• خنده در برنامه روزانه تان وجود داشته باشد. تماشاي يك فيلم خنده دار يا يك شوي فكاهي يا خواندن يك كتاب با نشاط يا يك گفت وگوي جالب و نشاط انگيز در كنار ساير كارها مي تواند انرژي دهنده و روحيه بخش باشد.
• كار جالبي براي خودتان بكنيد. مثلاً با خودتان به عنوان يك مهمان ويژه رفتار كنيد، براي خودتان هديه اي بخريد يا خودتان را به يك عصرانه خوشمزه دعوت كنيد يا اوقاتي را با يك دوست خوب بگذرانيد يا گل زيبايي براي اتاقتان بخريد. شرايط براي شما آماده است كه شروع كنيد و نگرش تان را نسبت به خودتان و زندگي تان تغيير دهيد، البته اين كار هميشه آسان نيست اما اگر علاقه و شجاعت و پشتكار به خرج دهيد تقويت و تشويق هايي كه در اثر تغيير رفتارها و افكارتان برايتان حاصل مي شود، مشوق شما براي ادامه كارهايتان خواهد بود. شما با اين كارها شانس خودتان را براي مواجهه يا موفقيت و دريافت تقويت ها افزايش مي دهيد. حالا در انتها چند تا كار ديگر هم به شما پيشنهاد مي شود كه با انجام آنها خودتان را سرحال تر و خلاق تر احساس خواهيد كرد:
• با دوستان و خانواده تان در ارتباط باشيد.
• سعي كنيد چيزهاي تازه اي ياد بگيريد.
• با ديگران مشورت كنيد(و در صورت لزوم با مشاوران و روانشناسان).
• ورزش كنيد.
• از افرادي كه افكار و احساسات منفي و بدبينانه و غيرمنطقي به شما تزريق مي كنند اجتناب كنيد.
• ليستي از كارهايي كه احساسات خوبي در شما ايجاد مي كنند تهيه كنيد و سعي كنيد از آنها تا حد ممكن در برنامه روزانه تان بهره ببريد.
• شب، قبل از خواب برنامه هايتان را مرور و تصحيح و تنظيم كنيد.