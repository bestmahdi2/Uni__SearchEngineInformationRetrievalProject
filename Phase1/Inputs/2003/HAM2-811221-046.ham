تصميمي خطير
كوفي عنان
منشور ملل متحد صراحت دارد. اين منشور «به منظور حصول اطمينان از اقدام سريع و مؤثر از طرف ملل متحد، مسئوليت اوليه حفظ صلح و امنيت بين المللي» را به شوراي امنيت واگذار مي نمايد.
بار اين مسئوليت بر دوش اعضاي شوراي امنيت، شايد تا اين هفته به اين اندازه سنگين نبوده است. آنان طي يك يا دو روز آينده، بايد تصميمي خطير اتخاذ كنند.
محتواي اين تصميم، مسئله اي است كه اهميت آن به هيچ وجه محدود به عراق نيست و عبارت است از تهديد سلاح هاي كشتار جمعي عليه بشريت. تمامي جامعه بين المللي نياز به اقدام دسته جمعي براي مهار توليد اين سلاح هاي وحشتناك در سراسر دنيا دارد.
اما جنبه فوري و عاجل اين اقدام، تضمين اين امر است كه عراق ديگر از اين گونه سلاح ها نداشته باشد. به چه علت؟ زيرا عراق در گذشته عملا از اين سلاح ها استفاده كرده، و دو بار تحت رهبري فعلي اين كشور به اقدام تجاوزگرانه نسبت به همسايگانش مبادرت ورزيده است. بار نخست اقدام عليه ايران در سال 1980 و بار دوم عليه كويت در سال 1990.
به همين دلائل شوراي امنيت مصمم است عراق را خلع سلاح نمايد و از سال 1991 قطعنامه هاي پي درپي براي خلع سلاح اين كشور به تصويب رسانده است.
در سراسر جهان مردم خواهان حل مسالمت آميز بحران عراق هستند. آنان همواره به عواقب وخيم مشقت هاي انساني ناشي از جنگ چه كوتاه مدت و چه طولاني مدت، مي انديشند. مردم جهان نگران عواقب طولاني مدتي هستند كه اين جنگ به خصوص ممكن است در پي داشته باشد. مردم نگرانند كه اين جنگ ممكن است موجب بي ثباتي در منطقه و هرج و مرج اقتصادي شود. اين جنگ مانند تمامي جنگ ها موجب عواقب ناخواسته اي خواهد شد كه باعث مخاطرات جديد مي گردد. آيا موجب مبارزه با تروريسم خواهد شد؟ آيا صلح بين اسرائيل و فلسطين را تسهيل خواهد كرد يا دستيابي به آن را دشوارتر خواهد ساخت؟ آيا اين جنگ تخم نفاق بين ملت ها و مردم با اديان مختلف نخواهد كاشت؟ آيا توان ما براي همكاري به منظور حل معضلات مشترك را به خطر نخواهد انداخت؟
اين نكات سئوالات جدي هستند و پاسخ به آنها بايد با دقت زياد سنجيده شود. گاهي اوقات ممكن است لازم باشد از توسل به زور براي مواجهه با تهديدات عليه صلح استفاده كرد و در چنين وضعي، منشور سازمان ملل شروط خاصي دارد. اما جنگ بايد آخرين گزينه باشد. از جنگ فقط بايد در مواقعي استفاده شود كه تمامي راهكارهاي معقول امتحان شده باشند. در وضعيت فعلي ما بايد اطمينان حاصل كنيم كه تمامي اقدامات صلح آميز براي دستيابي به خلع سلاح عراق به انجام رسيده است. سازمان ملل متحد تأسيس شد تا «نسل هاي آتي را از بلاي جنگ محفوظ بدارد» و مسئوليت يافتن راه حل صلح آميز حتي تا آخرين لحظه ممكن را بر عهده دارد.
آيا آن لحظه فرا رسيده است؟ اين تصميمي است كه اعضاي شوراي امنيت با آن رودررو هستند. و به راستي كه تصميمي خطير است،اگر نتوانند موضعي مشترك اتخاذ كنند و برخي از آنان بدون مجوز شوراي امنيت تصميم بگيرند، مشروعيت چنين اقدامي به طور گسترده زير سئوال خواهد رفت و حمايت سياسي مورد نياز براي تضمين موفقيت طولاني مدت آن در دوره بعد از مرحله نظامي وجود نخواهد داشت.
در غير اين صورت، اگر حتي در اين آخرين ساعات، اعضاي شوراي امنيت اتفاق نظر پيدا كنند و تعهد خود به قطعنامه هاي قبلي را از طريق توافق بر اقدام مشترك تضمين نمايند، اختيار شورا تقويت مي شود و جهان جايگاه امن تري خواهد شد. اجازه دهيد به خاطر بسپاريم كه بحران عراق در خلاء قرار ندارد. آنچه در عراق روي دهد، اثرات عميق بر ساير مسائل مهم خواهد داشت. هر اندازه توافق نظر ما در برخورد با عراق يكپارچه تر باشد، فرصت بهتري خواهيم داشت تا بار ديگر متحد شده و به گونه اي مؤثر بتوانيم ساير درگيري هاي خانمان سوز جهان را
حل و فصل نمائيم، مانند درگيري بين اسرائيل و فلسطين. همه ما مي دانيم كه صرفا قطعنامه اي عادلانه مي تواند به اين درگيري خاتمه دهد و اميد واقعي براي ثبات پايدار در منطقه ايجاد نمايد.
بعد از خاورميانه، موفقيت يا ناكامي جامعه بين المللي در برخورد با عراق، به گونه اي جدي  بر توان جامعه بين المللي در برخورد با تحولات شبه جزيره كره كه كم اهميت تر از بحران عراق نيست، اثر خواهد داشت. همچنين اين موفقيت يا ناكامي بر تلاش هاي ما براي حل درگيري ها در آفريقا كه موجب رنج زياد شده، اثر خواهد داشت و موجب خواهد شد تا انتظار براي رسيدن به ثبات و توسعه در آن قاره كه شديدا نيازمند آن است، به وقوع نپيوندد. جنگ تنها بلايي نيست كه جهان با آن مواجه است. اگر ملت ها خود را از تروريسم محافظت مي كنند يا عليه مثلث پليد فقر، جهل و بيماري مبارزه مي نمايند، در اين راه نياز به تلاش مشترك دارند و مي توانند اين تلاش را از طريق سازمان ملل متحد به ثمر رسانند. به هر شيوه اي كه اين درگيري حل و فصل شود، سازمان ملل متحد كماكان در مركز ثقل باقي خواهد ماند، همانگونه كه امروز هست. ما بايد تمام تلاش خود را براي حفظ اتحاد ملل متحد مبذول داريم.
در سراسر جهان، طي چند ماه گذشته، شاهد اهميت بسيار زيادي هستيم كه نه فقط به وسيله دولت ها، بلكه همچنين از طرف ملت ها به مشروعيت ارائه شده توسط سازمان ملل و شوراي امنيت به عنوان چارچوب مشترك براي حفظ صلح، داده مي شود. همچنان كه اعضاي شوراي امنيت در اين هفته به لحظه مهم تصميم گيري نزديك مي شوند، اميدوارم از اين اعتماد مقدس كه مردم جهان به آنان دارند، آگاه باشند و نشان دهند كه ارزش اين اعتماد را دارند.