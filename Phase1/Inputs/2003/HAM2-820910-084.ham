نرخ بيكاري در كشور كاهش يافت
معاون طرحهاي آماري مركز آمار ايران گفت: طبق جديدترين آمارگيري كه مربوط به فصل تابستان مي باشد، نرخ بيكاري از 6/11درصد فصل بهار به2/11درصد كاهش يافته است.
خليل سعيدي در گفت و گو با خبرگزاري فارس افزود: آمارگيري مربوط به اشتغال و بيكاري به صورت فصلي انجام مي شود و در جديدترين آمارگيري كه مربوط به فصل تابستان مي باشد، بالغ بر 105 هزار نمونه آماري از استانهاي مختلف انتخاب شده است.
وي تعداد طرحهاي آماري سال گذشته را 108 طرح آمارگيري اعلام كرد و گفت: امسال تا پايان سال 40 طرح آمارگيري انجام خواهد شد، كه از مهمترين آنها طرح كارگاههاي بزرگ صنعتي ده نفر كاركن به بالا و طرح سرشماري و آمارگيري از واحدهاي تعاوني وزارت تعاون مي باشد. وي در خصوص طرح سرشماري از تعاونيهاي وزارت تعاون گفت: اين طرح تا پايان سال اجرا خواهد شد و تا حدودي به تعيين ميزان نقش تعاون در اقتصاد كمك خواهد كرد.
وي با اعلام اين مطلب كه نتايج طرح سرشماري كشاورزي تا سه ماه آينده مشخص خواهد شد گفت: در اين طرح كه از 5 مهرماه تا 5 آبانماه اجرا شد، 75 قلم آماري در خصوص كشاورزي، باغداري و دامداري پرسش شده است.