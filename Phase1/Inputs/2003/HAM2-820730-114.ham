گزارش
هجوم افيون به چين
در 24 دسامبر سال 1979 نيروهاي اتحاد شوروي وارد افغانستان شدند. اين تهاجم در مرحله نخست  جهت حفظ رژيم كمونيستي در افغانستان كه در حال فروپاشي بود و در مرحله بعد حركت تاريخي روسها در جهت رسيدن به آبهاي گرم صورت گرفت.
روسها بابت اين تهاجم هزينه زيادي پرداختند بدون اينكه بتوانند به اهداف بلندمدت خود دست يابند. ايالات متحده از اين فرصت طلايي به دست آمده جهت ايجاد يك ويتنام براي رقيب استراتژيك و ايدئولوژيك خود كمال استفاده را برد و دست به ايجاد شبكه اي از مبارزان مسلح مسلمان(مجاهدين افغان)زد كه توسط اين كشور و عربستان سعودي حمايت مالي مي شدند؛ البته بعدها بخش عظيمي از منابع مالي اين گروهها از طريق قاچاق مواد مخدر تأمين شد.
تا قبل از سال 1980 مواد مخدر توليدي در پاكستان و افغانستان تنها براي مصرف منطقه اي و به صورت مصرف ترياك بود؛ ولي با توجه به نياز مالي فزاينده مجاهدين افغاني جهت تداركات و جنگ افزار براي جنگ با روسها، توليد ترياك به شدت افزايش يافت و جهت ايجاد ارزش افزوده فرايند تبديل ترياك به هرويين كه نياز بازارهاي اروپاي غربي و ايالات متحده بود را در پيش گرفتند. اين عمليات با هدايت و پشتيباني سرويس امنيتي isi(سازمان اطلاعات نظامي پاكستان)صورت مي گرفت.
با خروج نيروهاي اتحاد شوروي و عدم توانايي مجاهدين در تشكيل يك دولت فراگير اين روند به علت مشكلات شديد اقتصادي و تقاضاي زياد بازار تشديد گرديد و با ظهور طالبان مواد مخدر به يكي از مهمترين منابع تأمين مالي اين گروه مبدل گرديد، به طوري كه سطح زير كشت خشخاش از 7140هكتار سال 1994 به 90983 هكتار در سال 1999 افزايش پيدا كرد.
استقلال جمهوري هاي آسياي مركزي بعد از فروپاشي اتحاد شوروي كه بعضاً علي رغم تمايل اين جمهوري ها صورت گرفت، اين كشورهاي فاقد تجربه حكومت مستقل و ناتوان از حفظ مرزهاي جنوبي را به مسير عبور مواد مخدر تبديل كرد كه اين خود باعث بروز مشكلات فراواني شد.
آسياي مركزي نه تنها از لحاظ منابع سرشار نفت و گاز مورد توجه است، بلكه به دليل همسايگي با افغانستان و با توجه به ناتواني دولتهاي آن به يك مسير امن انتقال مواد مخدر به اروپا تبديل شده است.
در حدود 70 الي 80 درصد ترياك دنيا در افغانستان توليد مي شود كه ارزش آن بين 100 تا 200 ميليارد دلار برآورد مي شود و اين بهشتي براي سازمانهاي مافيايي و مؤسسات مالي است كه به كار پاك كردن اين پولها اشتغال دارند. به بيان ديگر كنترل مسير عبور و مرور مواد مخدر به يك مسئله استراتژيك مبدل شده و به اندازه تجارت نفت اهميت يافته است و از اين لحاظ كنترل ژئوپليتيك مسير شبكه هاي موادمخدر به اندازه مسيرهاي لوله نفت و گاز اهميت پيدا كرده است.
تبديل كشورهاي آسياي مركزي به يك مسير امن جهت انتقال مواد مخدر تأثيرات منفي اجتماعي بر اين كشورها گذاشته است. تا قبل از فروپاشي اتحاد شوروي تعداد معتادين به مواد مخدر در اين كشورها انگشت شمار بود اما بعد از سال 1991 آمار معتادين به مواد مخدر تكان دهنده است. از سوي ديگر فقر و بيكاري و عبور و مرور آزاد افراد در طول مرزها و وجود مافياي قدرتمند كه در مرزبانان روس و مقامات دولتي نفوذ كرده اين روند را تشديد كرده و باعث استقبال كشاورزان منطقه از كشت خشخاش شده است.
اين موضوع تأثيرات امنيتي زيادي در منطقه داشته است به طوري كه قاچاق مواد مخدر به يكي از منابع مهم تأمين مالي گروه هاي افراطي در آسياي مركزي تبديل شده و اين به همراه تروريسم يكي از عوامل ورود نيروهاي آمريكايي شده و در بلندمدت با توسعه چين، در صورت ادامه ناامني و درگيري جنگ سالاران در افغانستان، مسير جريان مواد مخدر مي تواند به طرف بازار مصرف جديد چين سوق يابد و به درگير شدن جدي چين در آسياي مركزي بينجامد.
تهيه و تنظيم: مجيد بوالوردي