آمار صادرات غيرنفتي در 9 ماه سال 81:
هر ماه 420 ميليون دلار كالاي غيرنفتي صادر كرديم
صادرات غيرنفتي در 9 ماه سال 81 با احتساب صادرات چمداني و بازارچه هاي مرزي به سه ميليارد و 744 ميليون و 500 هزار دلار رسيد.
به گزارش روابط عمومي گمرك ايران صادرات كالاي غيرنفتي در اين مدت نسبت به مدت مشابه سال 1380، از 7/16 درصد افزايش برخوردار بوده است.
همچنين وزن كالاي صادراتي با ده ميليون و 251 هزار و 600 تن در اين مدت نسبت به سال گذشته 7/12 درصد كاهش داشته است.
براساس اين گزارش، صادرات چمداني 47 ميليون و 700 هزار دلار و صادرات بازارچه اي 276 ميليون دلار اعلام شده است.
اين گزارش افزود: «كاهش وزن صادرات كالاهاي غيرنفتي كشور در اين مدت مربوط به كاهش صادرات آهن آلات و فولاد، ساير مصالح ساختماني و سيمان و رشد ارزش صادرات كالاهاي غيرنفتي كشور نيز مربوط به افزايش در ارزش فرش دستباف، پسته و مغزپسته، آهن آلات و فولاد، ساير كالاهاي صنعتي، ساير محصولات پتروشيمي، البسه، انواع قير و متانول بوده است».
در اين گزارش آمده است: «عمده كالاهاي صادراتي شامل فرش دستباف 405 ميليون دلار، پسته و مغزپسته 8/323 ميليون دلار، آهن آلات و فولاد 287 ميليون دلار،  گازها 2/252 ميليون دلار، ساير كالاهاي صنعتي 4/168 ميليون دلار، محصولات پتروشيمي 8/124 ميليون دلار، البسه 1/107 ميليون دلار، انواع قير 9/83 ميليون دلار، متانول 8/67 ميليون دلار و ساير محصولات معدني 6/61 ميليون دلار بوده است. 10 قلم عمده كالاهاي صادراتي در اين مدت 7/44 درصد از نظر وزن و 5/54 درصد از نظر ارزش صادرات را به خود اختصاص داده است و متوسط قيمت يك كيلو كالاي عمده صادراتي حدود 41 سنت بوده كه نسبت به ارقام مشابه سال قبل 1/24 درصد افزايش نشان مي دهد».
براساس اين گزارش، در اين مدت چهار ميليون و 682 هزار مترمربع فرش دستباف به ارزش 405 ميليون دلار از گمركات كشور صادر شده است كه اين رقم از لحاظ ارزش چهار درصد افزايش داشته است.
در اين گزارش آمده است: «متوسط قيمت يك كيلو فرش در اين دوره 7/25 دلار بود و بيشترين قيمت در ميان اقلام عمده صادراتي را داشته كه از 6/6 درصد افزايش برخوردار بوده است».
همچنين در اين مدت 17 ميليون و 669 هزار و 600 تن كالا به ارزش 16 ميليارد و 181 ميليون و 900 هزار دلار وارد كشور شد كه اين ميزان نسبت به مدت مشابه سال قبل از نظر وزن 1/15 درصد كاهش و از نظر ارزش 7/22 درصد افزايش نشان مي دهد. متوسط قيمت يك كيلو كالاي وارداتي در اين مدت 92 سنت بود كه نسبت به مدت مشابه سال قبل 46 درصد افزايش داشته است.
10 قلم كالاي وارداتي در 9 ماه گذشته شامل لوازم و ماشين آلات صنعتي مكانيكي به ارزش دو ميليارد و 542 ميليون و 400 هزار دلار، لوازم صنعتي برقي 2/973 ميليون دلار، آهن آلات 2/930 ميليون دلار، مواد شيميايي 1/493 ميليون دلار، مواد اوليه پلاستيك 5/433 ميليون دلار، گندم 329 ميليون دلار، محصولات صنايع شيميايي 1/307 ميليون دلار، كاغذ و مقوا 290 ميليون دلار، محصولات دارويي 2/285 ميليون دلار، ماشين آلات راهسازي، جرثقيل و ماشين آلات كشاورزي 2/253 ميليون دلار بوده است.
براساس اين گزارش 10 قلم كالاهاي عمده وارداتي 3/41 درصد از نظر وزن و 3/42 درصد از نظر ارزش كل واردات را نيز به خود اختصاص داده است.
در اين گزارش آمده است: «در مدت ياد شده گمركات بندر امام خميني(ره)، شهيد رجايي و غرب تهران به ترتيب با اختصاص 5/23، 1/18 و 4/10 درصد از ارزش صادرات غيرنفتي سه گمرك عمده صادراتي و گمركات شهيد رجايي، مهرآباد تهران و بندر امام خميني(ره)به ترتيب با اختصاص 6/47، 18 و 10 درصد از ارزش كل واردات را به خود اختصاص داده اند».