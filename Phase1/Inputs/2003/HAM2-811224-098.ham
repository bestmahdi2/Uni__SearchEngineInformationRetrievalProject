حاشيه ايران
•ادعاهايي درباره حجاريان
هفته نامه «حريم» در شماره اخير خود ادعا كرد كه «سعيد حجاريان در پي آگاهي اوليه از ميزان افت استقبال مردمي از مدعيان مردمسالاري، دستور داده تا ارقام ويژه آراي مردم تهران را بسيار پايين تر از ميزان واقعي آن اعلام كنند تا شايد ميزان بي اعتنايي مردم به مشاركتي ها كمرنگ جلوه كند.»
• «نه» 45 ميليوني
«اسدالله بادامچيان» عضو ارشد موتلفه اخيرا در يادداشتي پيرامون نتايج انتخابات شوراها گفته است:
«همه 45 ميليون نفر به مدعيان اصلاح طلبي كه اصلاحات آمريكاپسند را شعار مي دادند «نه» گفتند: 25 ميليون با حضورشان و 25 ميليون با عدم حضورشان. كه هم حضور و هم عدم حضور پيام داشت. همه 45 ميليون نفر به تبليغات ميلياردي، آويزهاي پارچه اي گرانقيمت، پوسترهاي چند رنگ گرانبها، بازي هاي روشنفكرمابانه، به خيال هاي خام آنها كه از آمريكا و اروپا آمدند به تصور اينكه خبري شده است! جوان نمايي ها و چهره زيباسازي رايانه اي براي جلب آراي هوسبازان، پول محوري خطرناكي كه اين چند ساله در انتخابات حرف اول را مي زد، به همه اينها و مشابه اينها، مردم راي منفي دادند و آنها را باطل كردند. همه 45 ميليون نفر به آنان كه نظارت استصوابي را در اين انتخابات كنار گذاشتند و به هر شخص و گروه مسئله دار ميدان دادند كه سرپل هاي استراتژيك متعلق به ملتي آزاده و انقلابي و مستقل و پاك را بتوانند در اختيار بگيرند، لبخند زدند و با نهايت آرامي و خونسردي، خيالات خام سكولاريزاسيوني و ملي گرايانه و ليبرال مسلكانه را به باد دادند، نه گفتند؛ به گونه اي كه شوك وارده بر آن حضرات، آنها را به شدت عصباني، آشفته حال و نگران كرد كه در اظهارات پراكنده، متناقض و گاه خنده دار آنها در اين چند روز پس از انتخابات آشكار است.»
• فضاسازي جديد
رسانه هاي غربي از اواسط هفته گذشته بار ديگر فعاليت هاي هسته اي ايران را مورد توجه ويژه اي قرار داده اند در اين باره روزنامه آمريكايي «واشنگتن پست» دوشنبه گذشته در گزارش مفصلي در صفحه نخست خود، برنامه هسته اي ايران را به نقل از منابع آمريكايي بسيار پيشرفته تر از آنچه تاكنون تصور مي شد توصيف كرده است.
اين روزنامه در مقاله خود تحت عنوان «برنامه هسته اي ايران با سرعت پيش مي تازد» نوشت: به دنبال بازديد ماه گذشته مقام هاي سازمان ملل متحد از مجتمع غني سازي اورانيوم در نطنز، مقام هاي آمريكايي پيشرفت ايران در اين زمينه را «غافلگيركننده» و «چشمگير» توصيف كردند و آژانس هاي اطلاعاتي آمريكا مجبور شده اند از تخمين هاي خود داير بر زمان لازم بر دستيابي ايران به سلاح هاي اتمي به شدت بكاهند.
بنا به اين گزارش، بازرسان سازمان ملل در يكي از كارخانه هاي مجتمع نطنز به وجود 160 دستگاه سانتريفيوژ پي بردند كه در سال جاري توليد گاز داغ اورانيوم را براي توليد ساخت اتمي آغاز خواهند كرد.
بنا به اين گزارش، همچنين قطعات هزار دستگاه سانتريفيوژ ديگر در يكي ديگر از بناهاي مجتمع نطنز كشف شد كه بخشي از برنامه ساخت مجموعا 5000 دستگاه است. اين دستگاه ها در نهايت در يك كارخانه عظيم غني سازي اورانيوم كه ساخت آن در جريان است فعال خواهند شد.
واشنگتن پست در ادامه ادعاهاي خود نوشت: «زماني كه اين پروژه در سال 2005 تكميل شود، ايران از توانايي توليد مقدار كافي اورانيوم غني شده براي ساخت چند بمب اتمي در سال برخوردار خواهد شد.»
همچنين، چندين شبكه خبري جهاني، هفته نامه تايم و بي. بي. سي نيز مطالب مشابهي را منتشر كرده اند. تحليلگران اين تحرك رسانه اي را فضاسازي تازه اي عليه ايران از سوي كاخ سفيد ارزيابي مي كنند. اين در حالي است كه گفته مي شود مقام هاي آمريكايي تحت تاثير لابي گروه رجوي(منافقين)به پيگيري اين خط تبليغي مي پردازند.
• حدفاصل دو جناح
ضميمه وزين همشهري در تحليل انتخابات شوراي شهر تهران، جايگاه حزب اعتدال و توسعه را در جناح منتقدان اصلاحات ـ(محافظه كاران ـ راست)ـ قرار داده است. در اين باره نكات زير قابل توجه است:
1- اعتدال و توسعه جايگاه خود را در ميان اصلاح طلبان واقعي مي داند. اصلاح طلبان واقعي، آرمانگرا بوده ولي براي رسيدن به آرمان هاي متعالي، واقعيت هاي اجتماعي را هم مورد توجه قرار مي دهند. حزب اعتدال و توسعه بارها، اصل اعتدال را به معناي ديدن واقعيت هاي اجتماعي تفسير كرده است.
2- اعتدال و توسعه با تعريف عرفي محافظه كاري هم جزو محافظه كاران به شمار نمي رود. زيرا مواضع حزب در موارد زير با محافظه كاران عرفي مرزبندي داشته است.
الف: دفاع دبيركل حزب از لايحه پيشنهادي دولت جهت افزايش اختيارات رئيس جمهور براي حسن اجراي قانون اساسي.
ب: بيانيه حزب اعتدال و توسعه در نقد حكم صادر شده دادگاه همدان براي آقاي هاشم آقاجري.
ج: درخواست تجديدنظر در احكام بدوي دادگاه ملي مذهبي ها از سوي دبيركل حزب.
د: حمايت دبيركل حزب از كانديداتوري آقاي خاتمي در انتخابات خرداد 80 و...
3- در ميان هيأت موسس حزب اعتدال و توسعه شخصيت هايي قرار دارند كه فراجناحي بودن آنها به اثبات رسيده است، دكتر نوبخت، دكتر ايرواني، مهندس نعمت زاده، دكتر مجيد قاسمي و مهندس محمود واعظي و...
4- نگاهي به ليست هاي پيشنهادي حزب اعتدال و توسعه براي انتخابات دوره ششم مجلس و همچنين دومين دوره انتخابات شوراها نشان از فراجناحي بودن آنها دارد. در ضمن حزب اعتدال و توسعه جمعي از افراد آبادگران ايران اسلامي را تنها به خاطر شخصيت حقيقي آنها در ليست خود قرار داده است، زيرا آنها را پس از گفت وگو همسو با سياست هاي خود ديد. در پايان ضمن تشكر از ضميمه وزين همشهري، دفتر سياسي حزب اعتدال و توسعه، جايگاه خود را حدفاصل دو جناح شناخته شده اصلاح طلبان و محافظه كاران مي داند.
غلامعلي دهقان
سخنگوي دفتر سياسي حزب اعتدال و توسعه