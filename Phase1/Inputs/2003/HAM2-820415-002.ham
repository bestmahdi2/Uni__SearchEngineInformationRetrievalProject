يادداشت
تورم، توليد و بيكاري
در مباني نظري علم اقتصاد و موضوعات مربوط به حوزه اثباتي آن، روابط ميان متغيرهاي تورم، توليد واقعي و بيكاري از جمله مباحث مهم و اساسي به شمار مي رود. رابطه ميان نرخ تورم و نرخ بيكاري به منحني فيليپس(philips curve)موسوم است كه بنا به اين رابطه يك رابطه معكوس ميان نرخ تورم و نرخ بيكاري در كوتاه مدت وجود دارد. در واقع، رابطه مذكور نشانگر آن است كه اگر سياستگذاران اقتصادي در افق زماني كوتاه مدت تصميم به كاهش نرخ تورم بگيرند، بايستي نرخ بيكاري بالاتر را پذيرا باشند و عكس اين رابطه نيز صادق است. رابطه ميان نرخ تورم و نرخ واقعي توليد به مدل لوكاس(lucas model)موسوم است كه بر مبناي اين رابطه،  اثرات نرخ تورم بالاتر بر رفتار توليد واقعي اندازه گيري مي شود. رابطه مذكور به آن دليل داراي اهميت است كه سياستگذاران اقتصادي در صورتي كه قادر باشند تركيبي مناسب ميان نرخ تورم و نرخ توليد واقعي را انتخاب كنند كه در آن علي رغم وجود تورم، توليد واقعي را با افزايش مواجه سازند، آن گاه هراسي از نرخ تورم بالاتر نداشته و تلاش كنند در بلندمدت با توليد بيشتر بر نرخ تورم فزاينده نيز فائق آيند. تحليل همزمان منحني فيليپس و مدل لوكاس به ويژه در شرايط كنوني اقتصاد كشور، نتيجه مهمي را ارائه مي كند كه مسؤولان اقتصادي با عنايت به آن و از طريق طراحي برنامه ريزي هاي اقتصادي قادر خواهند بود بخشي از مشكلات اقتصادي را حل كنند. تلفيق روابط مذكور نشانگر آن است كه اگر از طريق برنامه ريزي زمينه اي ايجاد شود كه به جاي سياست هاي انقباضي پولي كه غالباً به ركود اقتصادي منجر شده است، تلاش شود توليد واقعي در پرتوي افزايش قيمت ها، سهم بالاتري را به خود اختصاص دهد، آنگاه علاوه بر افزايش توليد واقعي و در نتيجه كاهش نرخ تورم در بلندمدت(به دليل افزايش عرضه)رابطه معكوس منحني فيليپس در كوتاه مدت نيز موجب كاهش نرخ بيكاري خواهد شد.