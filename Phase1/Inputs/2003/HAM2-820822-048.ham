لايحه بازار اوراق بهادار جمهوري اسلامي ايران از تصويب دولت گذشت
هيات دولت، صبح ديروز به رياست حجت الاسلام والمسلمين سيدمحمد خاتمي، رئيس جمهور،جلسه تشكيل داد.
در اين جلسه، لايحه  بازار اوراق بهادار جمهوري اسلامي ايران كه قبلا در كميسيون اقتصادي هيات دولت بررسي شده بود، مطرح شد و از تصويب دولت گذشت.
اين لايحه، علاوه بر تشويق معاملات منصفانه و شفاف در بورس اوراق بهادار، بازار اوليه كشور را براي سرمايه گذاري هاي جديد، ساماندهي خواهد كرد.
با تصويب اين لايحه در مجلس شوراي اسلامي، تجهيز منابع پس اندازها در كشور به صورت مطلوب و صعودي صورت مي گيرد و تخصيص منابع ارتقاء مي يابد تا به افزايش اشتغال، بهره وري و توليد و كاهش هزينه سرمايه  منجر شود.
بر اساس بخش ديگري از اين لايحه، نيازهاي سرمايه اي و سرمايه  در گردش بخش هاي صنعتي، كشاورزي،  خدمات و بازرگاني در كشور مرتفع و رشد پايدار غيرتورمي  تثبيت خواهد شد.با تصويب اين لايحه، منابع جديد غير از منابع سيستم بانكي در اختيار اقتصاد كشور قرار خواهد گرفت.همچنين در اين لايحه براي نظارت بر بازار اوليه و بازار ثانويه(بورس)هيات نظارت بر بازار بورس تشكيل مي شود كه زير نظر شوراي بورس، فعاليت مي كند.در اين لايحه، به انتشار اوراق بهادار توسط بخش خصوصي اولويت داده شده است.