اخبار زمين
راز انقراض ايكتيوسائورها



دانشمندان فسيلي متعلق به يك موجود دريايي را پيدا كردند كه قدمت آن به حدود 110 ميليون سال قبل باز مي گردد. اين سنگواره كه در كوئينزلند استراليا كشف شده به يك نوع ماهي موسوم به ايكتيوسائور تعلق دارد و اطلاعات ارزشمندي را در خصوص اين موجود در اختيار دانشمندان ديرين شناس قرار داده است. تحقيقات بر روي اين سنگواره و از جمله يكي از دندان هاي آن نشان داده است كه ايكتيوسائورها چگونه از موجودات ديگر تغذيه مي كرده اند. نتايج تحقيقات صورت گرفته بر روي اين فسيل حاكي از اين است كه ايكتيوسائورها از شمار فراواني از ماهي هاي استخواني و بچه لاك پشت ها تغذيه مي كرده اند.
تقطير در سطح كره زمين



زيست بوم هاي شكننده و ظريف نظير آنچه كه در قطب شمال وجود دارد در معرض خطر آلودگي درازمدت و گسترده به وسيله ماده شيميايي پي سي بي است. اين ماده پس از ورود به محيط زيست تبخير شده و همراه با جريان باد به نقاط دوردست پراكنده مي شود. بخش اعظم اين ماده روانه سرزمين هاي سرد شده و در آنجا با قطرات آب ميعان يافته، بر سطح زمين مي نشيند. در اين فرآيند كه از آن با عنوان فرآيند تقطير در سطح كره زمين ياد مي شود، ذرات اين ماده با ورود در چرخه غذايي، عمدتا در بدن پستانداران نظير خرس هاي قطبي و حتي انسان جمع مي شود. اين ماده، ساختاري شبيه ساختار هورمون هاي موجودات زنده داشته و با ورود در زنجيره غذايي موجب تغيير جنسيت حيوانات نر مي شود. برخي از محققان ازدياد شمار خرس هاي قطبي دو جنسي را ناشي از افزايش وجود اين ماده در قطب شمال مي دانند.
عوامل تاثيرگذار بر بقا



دو محقق آمريكايي مدعي شده اند كه برخلاف نظريه رايج در ميان زيست شناسان، گونه هايي كه از شمار بيشتري برخوردارند و در محدوده هاي جغرافيايي گسترده تري پراكنده شده اند در درازمدت شانس كمتري براي بقا دارند. اين محققان دريافته اند كه هر اندازه محدوده عمل يك گونه زيستي كوچكتر باشد و خاصيت هاي زيستي آنها به صورت تخصصي تري براي انطباق با يك شرايط خاص شكل گرفته باشد شانس اينكه اين گونه بقاي بيشتري پيدا كند و موجب ظهور گونه هاي متنوع تري در آينده شود به مراتب بيشتر از گونه هايي است كه تعدادشان زيادتر است و در محدوده هاي گسترده اي توزيع شده اند. علاوه بر اين نتايج تحقيق اين دو محقق نشان مي دهد كه پراكنده بودن يك گونه در يك محدوده گسترده جغرافيايي مانع از بروز تنوع ژنتيكي در آن گونه مي شود. در عين حال همين امر موجب مي شود كه اين گونه ها نتوانند ساختارهاي تخصصي مختص مناطق خاص در خود به وجود آورند.
پيشگويي خشكسالي



تغييرات اندك در دماي درياهاي مناطق حاره مي تواند به بروز دوره هاي طولاني خشكسالي در نيمكره شمالي منجر شود. گرم شدن متناوب بخش شرقي اقيانوس آرام و سرد شدن بخش غربي آن شرايط را براي ظهور توفان ال نينو آماده مي كند. اين توفان موجب بروز آتش سوزي در جنگل هاي اندونزي و كاسته شدن از باران هاي موسمي در هندوستان و سيل هاي عظيم در سواحل غربي آمريكا مي شود. اگر الگوي آب و هواي جهان به همين شيوه ادامه يابد طي 25 سال آينده شمار كساني كه به واسطه خشكسالي هاي گسترده از دسترسي به آب آشاميدني به صورت دائم محروم اند به 3 ميليارد نفر خواهد رسيد.