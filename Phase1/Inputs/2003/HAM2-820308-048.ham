ديدگاه
ضرورت آزادسازي قيمت ها در صنعت هوايي
محمد علي توحيد
صنعت حمل و نقل هوايي در ايران سال ها است از ساختار مديريت دولتي رنج مي برد و اين شرايط، با تحريم هاي جهاني هر روز دشوارتر مي شود.
صنعت حمل و نقل هوايي كه از صنايع با فن آوري بالا محسوب مي شود در شرايط نامتعادل اقتصادي امروز جهان به طور طبيعي با بحران روبروست.
بسياري از شركت هاي بزرگ و با سابقه طولاني فعاليت در اين زمينه در جهان در سال هاي اخير ورشكست شده و يا با تغيير ساختار مديريتي و اداري و كاهش هزينه ها با زيان هاي ناشي از حوادثي كه خارج از حيطه مديريتي اين شركت ها رخداده است مقابله مي كنند. وقوع جنگ در عراق، گسترش بيماري سارس و حملات يازده سپتامبر به عنوان تهديدهايي كه موجب كاهش سفرهاي هوايي در جهان شد شركت هاي حمل و نقل هوايي را با بحران روبرو كرد. اين شرايط موجب شده است بسياري از شركت هاي دولتي در جهان خصوصي شوند و برخي نيز به طور كلي منحل شوند.
اين حوادث متأسفانه در ايران هيچ بازتابي نداشته و مسئولان امور حمل و نقل كشور را چه در دولت و مجلس به اقدام جدي و مؤثر در اين زمينه وانداشته است.
صنعت حمل و نقل هوايي در ايران بايد با شرايط روز جهان هماهنگ شود تا بتواند علاوه بر مقابله با رخدادهاي بيروني كه بر تقاضاي سفر هوايي در جهان تأثير مي گذارد با ديگر شركت هاي خارجي به ويژه در پروازهاي بين المللي رقابت كند. اين توان در صورتي فراهم مي شود كه ساختار اين صنعت در كشور به طور اساسي بازنگري شود و ساختار حاكم بر شركت هاي حمل و نقل هوايي اقتصادي شود. مديران بايد از توان تصميم گيري مؤثر برخوردار شوند و در مقابل اين مسئوليت در برابر صاحبان اصلي اين شركت ها پاسخگو باشند. عليرغم تصويب قانون برنامه سوم كه در آن بر خصوصي سازي در صنعت هوايي كشور تأكيد شده هنوز در اين زمينه گام هاي مؤثري برداشته نشده و اقدام براي آزادسازي قيمت ها كه يكي از پيش نيازهاي اجراي اين قانون است به نحو مؤثري اعمال نمي شود.
اگر چه اين اقدام شايد در كوتاه مدت به زيان مصرف كنندگان باشد اما با اعمال سياست هاي آزادسازي و خصوصي سازي در اين صنعت در درازمدت، علاوه بر توسعه اين صنعت در كشور سطح خدمات به مصرف كنندگان نيز بهبود مي يابد و نرخ هاي شركت هاي هواپيمايي نيز تعديل مي شود.
اقدام براي اصلاح ساختار اقتصادي نياز به اراده و جرأت دارد و بايد پذيرفت كه نمي توان در يك ساختار اقتصادي در يك زمان منافع همه را تأمين كرد.