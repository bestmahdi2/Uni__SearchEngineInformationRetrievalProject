انرژي محيط زيست و آينده
رعايت قوانين زيست محيطي و ديگر ضرورت ها ايجاب مي كند كه براي پيشگيري از بروز مشكل در 15 سال آينده، تغيير سبدانرژي در دستور كار مراكز سياستگذاري كشور قرار بگيرد
علي رغم سابقه 31 ساله تأسيس سازمان حفاظت محيط زيست در ايران، امروزه كشور با بسياري از مشكلات و معضلات زيست محيطي دست به گريبان است. بيابان زايي، پاكتراشي جنگلها، فشار بر منابع دريايي و آبزيان در اثر انتشار آلاينده ها و نيز صيد بي رويه تنها گوشه اي از مشكلات شايان ذكر مي باشد. بزرگترين معضل زيست محيطي كشور به ويژه در تهران و ساير شهرهاي بزرگ كشور مي تواند به نوعي آلودگي هوا محسوب گردد. در حال حاضر سالانه 5/1 ميليون تن ذرات آلاينده ناشي از حركت 2 ميليون خودرو وارد هواي شهر تهران مي گردد كه بخش عمده اي از آن را مونواكسيدكربن تشكيل مي دهد و با عنايت به فرسوده بودن بخش عمده اي از اين ناوگان حمل و نقل در حال حاضر ايران به لحاظ سرانه مصرف سوخت به ازاي هر خودرو با ميانگين 4345 ليتر در رديف پرمصرف كننده ترين كشورها قرار دارد. منظره ماسكهاي هوا و دود غليظ خروجي از اگزوز اتومبيلها در مناطق مركزي شهر به ويژه در فصل زمستان امروزه به چشم اندازي عادي در معابر شهري تبديل شده است.
اما با بررسي افق آتي تأمين انرژي و تلاش هاي صورت پذيرفته در راستاي تغيير سبد انرژي و سوخت جايگزين مي توان به ابعاد اين مسئله واقف شد.
مصرف انرژي
طبق آمار مصرف انرژي در كشور بين سال هاي1359- 1372به ميزان 280% رشد كرده و متأسفانه بخش بزرگي از اين افزايش مصرف ناشي از فرسوده بودن 70% ناوگان حمل و نقل، مديريت ناصحيح توسعه شهرها و در نهايت مصرف بي رويه سوخت هاي فسيلي بوده است.
ظرفيت نصب شده نيروگاهي در فاصله سالهاي1358-1381 از 7000 مگاوات به 29000 مگاوات افزايش يافته اما با ادامه رشد مصرف كنوني در سال 1399 كشور نيازمند 90000 مگاوات نيروگاه نصب شده مي باشد. كمي دقت در آمار ارائه شده مبين آن است كه تمام آنچه طي سال هاي پس از انقلاب به منظور افزايش ظرفيت نيروگاه ها صورت گرفته صرفاً 22000 مگاوات توليد بيشتر گشته حال اينكه ظرف 18 سال آينده عملاً سقف توليد بايستي 61000 مگاوات ديگر افزايش يابد!
از سوي ديگر توليد انرژي در ايران به شدت به سوخت هاي فسيلي متكي است به ترتيبي كه سبد انرژي را در حال حاضر 55% نفت، 43% گاز طبيعي، 1% زغال سنگ و برق آبي و صرفاً 1% مابقي انرژي تشكيل مي دهد در حالي كه در فاصله سال هاي1358-1380 توليد نفت خام با كاهشي 50 درصدي مواجه بوده است.به عبارت بهتر طي بيست سال همگام با دوبرابر شدن جمعيت كشور قيمت نفت دربازار جهاني نصف وتوليد آن دركشور نيز 50درصد كاهش داشته است. اكنون چنانچه پارامتر رشد مصرف داخلي و نيز افزايش نرخ تورم در سطح بازارهاي جهاني را نيز بر اين عوامل بيفزاييم آنگاه به سادگي مي توان دريافت كه فشار ناشي از اقتصاد تك محصولي صادرات نفت طي دوره آماري مذكور چيزي در حدود 32 برابر بيشتر شده است.
بنابراين از ديدگاه اقتصادي تغيير سبد انرژي در كشور ضرورتي است اجتناب ناپذير گو اينكه پارامتر اقتصاد يكي از سه عامل مهم در اين مسئله بوده. دو پارامتر ديگر را به شرح زير بررسي مي كنيم:
انتشار كربن
اگرچه ايران با سهم 3/1 درصد از كل مقدار توليد آلاينده ها در جهان عملاً سهم چنداني در توليد و انتشار آلاينده ها ندارد وليكن آمار منتشره طي سالهاي 1988-1980 ميلادي مبين افزايش 240 درصدي انتشار تركيبات كربن مشتق از سوزاندن تركيبات هيدروكربوري مي باشد. ايران با سرانه توليد 3/1 تن كربن به ازاي هر نفر در سال 1998ميلادي در قياس با ايالات متحده با سرانه 5/5 تن، آلمان با سرانه 8/2 تن و روسيه با سرانه 8/2 تن خوشبختانه در رده هايي به مراتب پايين تر از كشورهاي صنعتي قرار مي گيرد وليكن امروزه با عنايت به الزامات قانوني مندرج در روند انتقال تكنولوژي پرمحتمل است كه صنايع مرتبط با توليد انرژي در كشور طي سنوات آتي به شدت از جانب آژانس هاي متولي قوانين زيست محيطي(پروتكل ريو، پيمان كيوتو و...)تحت فشار قرار گيرند بنابراين پارامتر «رعايت قوانين زيست محيطي» دومين عامل تعيين كننده در ضرورت تغيير سبد انرژي محسوب مي گردد.
اقتصاد انرژي در آينده



تمايل كشورهاي مصرف كننده نفت به انتخاب گزينه هاي ديگر انرژي، ظهور رقباي جديد آسياي ميانه در بازار جهاني، ضرورت حفظ سهم توليد در اوپك به لحاظ حفظ قدرت چانه زني دربازار نفت، تزلزل قيمت ها و نيز بي ثباتي ژئوپوليتيك خاورميانه به عنوان متولي تأمين 65 درصد انرژي جهان همه و همه در نهايت كشور را مجاب مي سازد تا در كوتاه ترين زمان ممكن ضمن حفظ دلارهاي نفتي، ساختار اقتصادي را متحول سازد چه در غير اين صورت ايران در آينده نزديك با چالش هايي عمده به منظور تأمين انرژي روبه رو خواهد شد و لذا پارامتر «ضرورت سياسي» مي تواند به عنوان سومين عامل تعيين كننده در فرايند تغيير سبد انرژي محسوب گردد.
نتيجه گيري
چنانچه الگوي مصرف داخلي و نيز خط مشي تغيير سبد انرژي ظرف سنوات آتي و حتي الامكان در كوتاه ترين زمان ممكن دچار تغييرات اساسي نشود با عنايت به نرخ رشد جمعيت و نيز ساختار كهنه صنايع، ايران در 15 سال آينده با مشكل جدي تأمين انرژي روبه رو بوده و همزمان به دليل وابستگي صنايع به سوخت هاي فسيلي، محيط زيست نيز در معرض آسيب هاي جدي قرار مي گيرد لذا شايسته است تا متوليان محترم در مراكز سياستگذاري ضمن تمهيدات مناسب زيست محيطي با اتخاذ سياست بلند مدت تغيير سبد انرژي را در دستور كار خود قرار دهند.
فرشاد لويزه
فهرست منابع در همشهري محفوظ است.