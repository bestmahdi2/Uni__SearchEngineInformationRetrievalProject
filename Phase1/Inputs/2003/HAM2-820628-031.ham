نماينده ايران در پنجمين كنگره جهاني پارك ها و مناطق حفاظت شده اعلام كرد:
12 درصد از انواع زيستگاه هاي كره زمين تحت حفاظت قرار دارند
معاون محيط طبيعي و تنوع زيستي سازمان حفاظت محيط زيست گفت: پنجمين كنگره جهاني پارك ها و مناطق حفاظت شده كه با شعار «منافع مناطق حفاظت شده فراسوي مرزهاي آنها» توسط اتحاديه جهاني حفظ طبيعت(iucn)در شهر دوربان آفريقاي جنوبي در حال برگزاري است، فردا به كار خود پايان مي دهد.
مهندس انوشيروان نجفي، نماينده اعزامي سازمان حفاظت محيط زيست كشورمان به اين اجلاس در گفت و گو با خبرنگار محيط زيست ايسنا افزود: در جلسه افتتاحيه اين كنگره، «امبكي»، رييس جمهور آفريقاي جنوبي، «نلسون ماندلا» رييس جمهور سابق اين كشور و ملكه «نور» اردن ضمن تاكيد بر اهميت مناطق حفاظت شده و پارك هاي ملي اعلام كردند كه سطح كنوني مناطق حفاظت شده جهان هم اكنون از مرز 10 درصد گذشته و حدود 12 درصد از انواع زيستگاه هاي كره زمين تحت حفاظت قرار دارند كه اين رقم، اندكي بيش از 10 درصدي است كه در كنگره سوم سال 1982 تصميم گيري شده بود.
وي افزود: در ادامه اين كنگره بسياري از شركت كنندگان ضمن اظهار خشنودي از تحقق اين امر، اعلام كردند اگر چه درصد مناطق حفاظت شده جهان در كل به حد مطلوبي رسيده است، ولي هنوز در مورد چند نوع از زيستگاه هاي كره زمين نظير جنگل ها، تالاب ها، كوهستان ها و مناطق دريايي اين امر تحقق نيافته است. از سوي ديگر كيفيت حفاظت در بسياري از كشورها هنوز به حد مطلوب و موثر نرسيده و اثرات پارك هاي ملي بر جوامع بومي و محلي در بسياري از موارد ناشناخته مانده و در مواردي باعث از بين رفتن امكانات زندگي و معيشت جوامعي شده است كه در طي صدها و هزاران سال حافظ و نگهبان زيستگاه ها و تنوع زيستي كره زمين بوده اند. معاون محيط طبيعي و تنوع زيستي سازمان حفاظت محيط زيست تصريح كرد: طي روزهاي گذشته گزارشي از اكوسيستم كوهستاني زاگرس از سوي هيات ايراني ارايه شد كه قرار است در نشست هاي آتي نيز گزارشي از طبيعت و تنوع زيستي ايران و اقدامات سازمان به اطلاع حاضران رسانده شود.
همچنين كارشناسان و شركت كنندگان در پنجمين كنگره جهاني پارك ها و مناطق حفاظت شده طي نشست هاي مختلف به تبادل نظر در خصوص توجه ويژه به چشم اندازها و منظرهاي دريايي با محيط هاي پيراموني آنها، توسعه ساز و كارهاي مختلف حقوقي، مدني و فرهنگي براي پشتيباني از مناطق حفاظت شده و بررسي اثراث جنگ در مناطق حفاظت شده پرداختند.
اين افراد در مدت برگزاري اين كنگره جهاني بررسي ابعاد مختلف حاكميتي در مناطق حفاظت شده، توسعه ظرفيت هاي لازم براي مديريت مطلوب مناطق حفاظت شده، ارزشيابي كارايي مديريت در مناطق حفاظت شده، بررسي ساز و كارهاي تامين منابع مالي مطمئن براي مديريت مناطق حفاظت شده در آينده، بررسي ساز و كارهاي نظامند و معرفي ابزارهاي موثر جهت مديريت مطلوب مناطق حفاظت شده، تلاش همه جانبه ملي، منطقه اي و جهاني براي به حد صفر رساندن انقراض  گونه ها، تلاش جهت شناسايي و ثبت آثار طبيعي جهاني و رويكردهاي جديد مديريتي در آنها و توجه ويژه به جوامع بومي ساكن و عشاير كوچنده جهت حفاظت مطلوب طبيعت و تنوع زيستي را مورد بررسي قرار دادند.
گفتني است در حاشيه اجلاس، نمايشگاه بزرگي از نتايج اقدامات و عملكردهاي كشور ها و سازمان هاي مختلف به چشم مي خورد كه بخشي از اقدامات سازمان  حفاظت محيط زيست هم در معرض ديد علاقه مندان قرار داده شده است.
در اين كنگره سه هزار نفر از نمايندگان و كارشناسان كشورها و سازما ن هاي مختلف اعم از دولتي و غيردولتي و جوامع بومي و محلي شركت دارند.