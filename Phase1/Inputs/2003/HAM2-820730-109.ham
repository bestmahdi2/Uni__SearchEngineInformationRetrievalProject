به بهانه برگزاري جشنواره جهاني فيلم هاي جهانگردي
سينماي مستند شناسنامه جهانگردي
زير ذره بينكرمان جزو مناطقي است كه به لحاظ ستاره شناسي بين المللي «پنجره لايه جوي» شناخته شده است. اين پنجره بهترين شرايط ممكن براي رصد كردن ستاره ها را دارند. در كشورهاي ديگر براي پرتاب موشك به فضا از اين گونه مناطق استفاده مي كنند.
اشاره:



برگزاري جشنواره فيلم هاي جهانگردي در ارگ جديد بم كرمان، فرصتي بود تا با مدير برگزاري اين جشنواره كيومرث درم بخش به گفتگو بنشينيم.
وي در اين گفت وگو انگيزه برگزاري اين جشنواره و لزوم گسترش و تشويق فيلمسازان براي ورود به حوزه مستندسازي به ويژه در رابطه با جاذبه هاي جهانگردي ايران كه مي تواند در سازوكار صنعت توريسم نقشي به سزا ايفا نمايد و جهانيان را متوجه جلوه هاي فرهنگي و طبيعي كشورمان سازد به تفصيل سخن گفت.
بي گمان فيلمسازي مستند در زمينه جهانگردي يكي از ابزارهاي مهم توسعه اين صنعت به شمار مي رود و برگزاري جشنواره هاي كارآمد مي تواند فرآيندهاي اين مقوله را اعتلا بخشد.
با كيومرث درم بخش داراي درجه دكتراي سينما از دانشگاه سوربن در رابطه با فيلمسازي مستند، مولفه هاي آن، جايگاه اين ژانر در سينماي جهان و...نيز سخن گفتيم كه بخشي از اين مباحث را به آينده وامي  گذاريم تا با آغاز مدخلي تازه در اين زمينه با فرصت و وسعت بيشتري مقوله مستندسازي ميراث طبيعي و ميراث فرهنگي كشورمان را با همه نقاط ضعف و قوت، دست  اندركاران، چگونگي كار، نيازها و الزامات آن و... به درستي نقد و بررسي كنيم.
* آقاي درم بخش، جشنواره به پايان رسيد. چطور بود؟
-كاش نگوييد به پايان رسيد، به نظرم مي رسد بهتر است اين روند را در كل نگاه كنيم. جرياني لازم و بايسته در كشور سال هاست كه دارد انجام مي شود و ادامه دارد و بايد روز به روز به لحاظ كمي و كيفي ارتقا يابد.
شايد بشود گفت، جشنواره فصلي از اين جريان است، جريان ايران شناسي، شناساندن جاذبه هاي بي  همانند اين كشور به جهانيان و آگاهي از تجربيات آنان در مقوله سينماي مستند.
* چرا عنوان «جشنواره جهاني فيلم هاي جهانگردي» را انتخاب كرديد و اصولا انگيزه شما چه بود؟
-در دنياي تخصصي امروز، تمام مقولات، از جمله جشنواره ها، بر اساس موضوع و محتوا طبقه بندي شده است. كار به جايي رسيده كه مثلا در كشور فرانسه جشنواره اي راه اندازي مي شود صرفا در حمايت از يك گونه جانوري. البته اين مهم در تمام كشور هاي پيشرفته اتفاق مي افتد. پس طبيعتا عنوان «جشنواره جهاني فيلم هاي جهانگردي» بايد همين طور انتخاب مي شد.
و اما در مورد انگيزه برگزاري اين جشنواره، از ورود من به ايران پنج سال مي گذرد. در طول اين مدت موفق شده ايم با همكاري دوستان علاقه مند و حمايت مسئولان، سه جشنواره جهاني برگزار كنيم كه عبارتست از: جشنواره جهاني محيط زيست، جشنواره فيلم هاي دريايي كيش و جشنواره جهاني فيلم هاي جهانگردي. در حال حاضر نيز در تدارك جشنواره چهارم، تحت عنوان «نگاه به آسمان» هستيم.
* « نگاه به آسمان» موضوع جالبي به نظر مي رسد. موضوعش چيست؟
- همين طور است. موضوع جشنواره بسيار خاص و قابل توجه است. مي دانيد كه آسمان كرمان، آسمان كويري و زيباي كرمان، پر از ستاره است. به قول اهل شعر: مي شود ستاره ها را در آسمان كرمان از آسمان چيد. موضوع و شكل برگزاري اين جشنواره بدين صورت است كه حدود بيست فيلمساز ستاره شناس با تلسكوپ ها آسمان ماهان كرمان را رصد مي كنند. در حقيقت موضوع جشنواره «فيلم هاي مربوط به ستاره شناسي ونجوم» است و در اين جشنواره مي خواهيم به جوانان بگوييم كه مردم ايران، اولين كساني بودند كه حدود 6 هزار سال پيش، علم نجوم را در چغازنبيل راه اندازي كردند. رصدخانه كهنسال مراغه هم شاهد مثال ديگري است.
* چرا ماهان را براي اين كار انتخاب كرديد، و نه چغازنبيل را؟ ضمناً برگزاري اين جشنواره ها ترتيب خاصي دارد؟
-كرمان جزو مناطقي است كه به لحاظ ستاره شناسي بين المللي «پنجره لايه جوي» شناخته شده است. اين پنجره بهترين شرايط ممكن براي رصد كردن ستاره ها را دارند. در كشورهاي ديگر براي پرتاب موشك به فضا از اين گونه مناطق استفاده مي كنند. مسئولان كرمان، كه جشنواره اخير را برگزار كردند، از ما خواستند اين جشنواره را در ماهان برگزار كنيم. ضمناً به خاطر جذب شركت هاي بيشتر، بالا رفتن سطح كمي و كيفي جشنواره و داشتن برنامه اي منسجم با شركت كننده هاي توانمند، اين جشنواره هر دو سال يك بار انجام مي شود.
* به لحاظ كاربردي، اين جشنواره ها چه ظرفيت هايي را توليد مي كنند؟
يكي از ضعف هاي سينماي ما در ايران عدم طبقه بندي موضوعات و داشتن بانك اطلاعاتي منسجم است. از عمده علل اين نقيصه، پراكندگي محصولات توليدشده در سينماي ايران بوده است. اصولاً اگر موضوعات داراي استقلال باشند و طبقه بندي شوند، مي توان به مأخذ قابل استفاده اي براي پرسشگران و علاقه مندان دست يافت. اين جشنواره ها، علاوه بر جنبه هاي متعدد ديگر، نقش عمده اي در اين زمينه نيز ايفا مي كنند. مثلاً طي برگزاري همين جشنواره ها، ما به حدود 2000 فيلم زيست محيطي دسترسي پيدا كرده ايم. در جشنواره فيلم هاي دريايي، حدود 800 فيلم در اين زمينه شركت كردند.
* مخاطب شما كيست؟



مخاطب فيلم هايي كه ما در جشنواره نشان مي دهيم، همه مردم هستند. اما يكي از عمده ترين اهداف ما تشويق جوانان و جذب آنها به سينماي مستند - كه به نوعي زيربناي صنعت سينما محسوب مي شود - است. با جذب جوانان به اين سينما، مي توان به ارتقاي اين صنعت كمك كرد. در حال حاضر هم مستندسازان خوب و زحمت كشي داريم كه كارهاي در خورتوجهي كرده اند. مثلاً فيلم سازهاي غواص كه از آبزيان، جزاير و زيستگاه هاي زيرآبي و... فيلم تهيه مي كنند، مثل «جزاير سيراف»، «موند»، «خليج ناي بند» كه همگي در حوزه حفاظت بين المللي هستند. در حال حاضر مركز صدا و سيماي بوشهر در اين  زمينه فيلم هاي خوبي ساخته و بعضي از اين فيلم ها با مستندهاي كمپاني هاي بزرگ جهان رقابت مي كند.
* از ويژگي ها و مراحل اجراي جشنواره بگوييد؟
-از ويژگي هاي اين جشنواره، نخست شناساندن ايران به ايرانيان و جهانيان است. در جشنواره فيلم هاي جهانگردي در كرمان حدود 700 فيلم داشتيم. دنياي مستند، دنياي جذاب و بزرگي است. مستندسازان به بسياري از پژوهش هاي علمي كمك كرده اند، حتي در مواردي بعضي از كشفيات توسط آنها صورت گرفته است. خيلي از غارها و مناطق طبيعي و جذابيت هاي باستاني توسط مستندسازان كشف شده، برخي از موسيقي ها توسط اين فيلمسازان به دنيا معرفي شده، همين طور بسياري از آبشارها، رودخانه ها و كوه ها. ما در اين جشنواره ها فيلمسازان را تشويق مي كنيم چنين كارهايي بكنند.
* جايزه ها؟
-همانطور كه مي دانيد آرم جشنواره ما «لك لك» بود كه خود حديثي مفصل دارد: پرنده عشق به زادگاه و بلندگرايي و آرامش است. پيام آور دوستي است. جايزه ها هم «تنديس بال» بودند.
به مرتضي پورصمدي به خاطر 30 سال نگاه عاشقانه به ايران تنديس بال جشنواره تقديم شد. استاد عباس سحاب(پدرنقشه ايران)كه در 6 سالگي نقشه زادگاه خود- تفرش- را ترسيم كرد، برنده تنديس بال شد.
آقايان عبدالله و عيسي اميدوار، كه به برادران اميدوار شهرت دارند، و از 50 سال پيش به جهانگردي مدرن پرداختند و در فرانسه خيلي خوب از آنان قدرداني شد، به عنوان اولين جهانگردان ايران، جايزه گرفتند.
اما بعضي از فيلم هاي برگزيده جشنواره كه با تأييد هيأت داوران جايزه گرفتند، عبارت بود از: پرواز برفي(به كارگرداني پيتر لوكاس از كشور فرانسه)، سبلان سحرانگيز(سيدكاظم گنجي - ايران)، ياد و يادگار(مصطفي رزاق كريمي - ايران)، همراه باد در دل تنهايي كوير(جعفر طياب - ايران)، جزايرمند(سيدحسن صافي- ايران)، دختر كوه هاي شقايق(فرهاد مهرانفر - ايران)، لذت كشتن(علي محمد قاسمي - ايران)ديار فراموش شده(سوسن شمس - فرانسه)، استاد حلي(محسن هرندي - ايران)، رقص عشق(بهزاد خداويسي - ايران)، و...



جايزه ها به 6 فيلم، تنديس بال به همراه چهار سكه طلا و به 6 فيلم، ديپلم افتخار و 2 سكه طلا بود. در مجموع به 30 فيلم، ديپلم شركت در بخش مسابقه اهدا شد.
* بخش هاي جنبي جشنواره چه بود و استقبال چطور بود؟
- چند بخش جنبي در جشنواره داشتيم: جشنواره فيلم مستند، نمايشگاه عكس جهانگردي(عكس از جذابيت هاي ايران)نقاشي(روياي سفر از نگاه كودكان ايراني در رده سني 8 تا 15 سال)روي هم رفته، استقبال خوب بود، البته با توجه به بعد مسافت و دوري ارگ جديد(محل برگزاري جشنواره)از مركز شهر بم و كرمان مدعوين صاحب عنوان اعم از مسئولان و هنرمندان ديگر اقشار(حدود 300 ميهمان)در جشنواره شركت داشتند. اين جشنواره در تقويم فعاليت هاي فرهنگي استان كرمان ثبت شد و استاندار كرمان خواستار اجراي هر ساله آن شد. همانطور كه گفتم، 700 فيلم به اين جشنواره رسيد كه در مدارس و دانشگاه ها به نمايش در خواهند آمد.
* به طور كلي نقش فيلمسازي مستند در مقوله ايران شناسي را در جذب توريست چگونه مي بينيد؟
-ترديدي نيست كه سينما و فيلم يكي از بهترين ابزار تبليغات است. ساخت اين فيلم ها بيش از هر چيزي در راستاي اهداف گردشگري است. از طرف ديگر نوعي وظيفه به عهده فيلمسازان است كه جلوه هاي بارز و شاخص مواريث طبيعي و فرهنگي ما را به نمايش بگذارند. خارجي ها فيلم هاي زيادي ساخته اند كه غالباً نسبت به ايران نگرش منفي دارد و به همين سبب بسياري از مردم جهان نسبت به كشور ما ديد درستي ندارند. ما خود قدرت عاشقانه نگريستن به ايران را داريم، پس بايد با نگاهي عاشقانه و شاعرانه فيلم بسازيم. تشويق فيلمسازان جوان به پرداختن به زيبايي هاي ايران از اولويت هاي اين جشنواره هاست. با ساخت و نمايش اين فيلم ها در سطح جهان است كه جلوه واقعي كشور ما معرفي خواهد شد و آن وقت درآمد ما از جهانگردي بالا خواهد رفت.
امارات متحده، بدون داشتن تخت جمشيد، آناهيتا، تخت سليمان و... حدود ششصد برابر ما از توريسم درآمد دارد. در دنياي امروز توريسم به لحاظ درآمدزايي - به روايتي - چهارمين رتبه را دارد؛ بعد از اسلحه نفت و خودرو. اگر بخواهيم در اين رابطه حرف بزنيم بايد ساعت ها گفت وگو كنيم. ولي آنچه مسلم است نقش سينماي مستند در معرفي كشورها و ايجاد و گسترش بازار توريسم انكارناپذير است.
* كمي از سينماي مستند بگوييد.
-اين هم در اين مجال مختصر غيرممكن است. از يك منظر بايد بگوييم سينماي مستند احتياج به بودجه اي معادل، يا حتي بيش از فيلم هاي بلند سينمايي دارد؛ تحقيقات، مشكلات كار و از اين قبيل. اما متأسفانه در كشور ما بودجه اندكي به اين مهم تخصيص مي يابد. سينماي مستند احتياج به حاميان(اسپانسرها)قوي دارد، مثل كشورهاي اروپايي، آمريكا، ژاپن.
همين طور، براي سينماي مستند، بازار جهاني مناسب نداريم. اين احتياج به بازاريابي و شناخت بازار دارد. از طرف ديگر بايد زبان استاندارد جهاني فيلم مستند را بشناسيم. فروش مستند در جهان براساس دقيقه است.