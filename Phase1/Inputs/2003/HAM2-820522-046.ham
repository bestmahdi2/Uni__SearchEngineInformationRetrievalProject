رئيس هيأت عامل سازمان گسترش و نوسازي:
مذاكره اي براي فروش سهام ايران خودرو با پژو فرانسه صورت نگرفته است
خبرگزاري فارس - رئيس هيأت عامل سازمان گسترش و نوسازي صنايع ايران گفت: هيچ مذاكره اي براي فروش سهام ايران خودرو با شركت پژو فرانسه و يا هيچ شركت خارجي ديگر صورت نگرفته است.
رضا ويسه در گفت وگو با خبرگزاري فارس افزود: 40 درصد سهام شركت ايران خودرو در اختيار سازمان گسترش و نوسازي صنايع ايران است كه مربوط به دولت مي باشد.
وي افزود: اين 40 درصد سهامي كه در اختيار دولت مي باشد، سهام كنترل مديريتي است و لذا من فكر نمي كنم دولت بخواهد آن را ريز و خرد كند و لذا در اختيار دولت باقي خواهد ماند.
رئيس هيأت عامل سازمان گسترش و نوسازي صنايع ايران گفت: اگر دولت بخواهد قسمتي از اين سهام را در بورس عرضه كند، مسئوليت واگذاري اين سهام به عهده سازمان خصوصي سازي مي باشد.
وي در خصوص نتايج مذاكرات با شركت رنو - نيسان گفت: مذاكرات با شركت رنو - نيسان جهت توليد پلتفورم مشترك نهايي و به نتيجه رسيده است.
ويسه افزود: در آينده نزديك قرارداد نهايي امضا مي شود.