يا دياليز يا مرگ
«150 نفر جوان 18 تا 23 ساله عمدتاً شهرستاني روزانه براي فروش كليه به انجمن حمايت از بيماران كليوي مراجعه مي كنند تا بتوانند از طريق پول كليه شان، شغلي براي خود ايجاد كنند.» مصطفي قاسمي، مديرعامل اين انجمن با اعلام اين خبر افزود: «زماني كه روي يك شيئي كه قيمتي نداشته و صحبتي از پول درمورد آن مطرح نبوده قيمت گذاشته مي شود و دولت نيز رسماً مبلغي بابت آن تحت عنوان «هديه ايثار» پرداخت مي كند، در اصل خريد و فروش ايجاد مي شود.»
وي در ادامه افزود: «متاسفانه وزارت بهداشت در طول يك سالي كه ما با اين مسايل درگير بوده ايم هيچ پاسخي نداده، حتي به تكذيب يا تاييد صحبت هاي ما نيز نپرداخته كه اين نشان دهنده اين است كه وزارت بهداشت غم و غصه اين مسايل را ندارد.»
وي به ايسنا گفت: درصورت ادامه روند خريد و فروش كليه، بيماران مجبور به انتخاب يكي از دو راه دياليز يا مرگ هستند و سلامتي تحت عنوان پيوند براي آنها وجود نخواهد داشت و شايد چون وزارت بهداشت مي داند كه در آينده نمي تواند جوابگوي اين بيماران باشد، مي خواهد پيوند كليه تعطيل باشد.
به عنوان مثال بيمه خدمات درماني كه به وزارت بهداشت مربوط مي شود حاضر به رايگان كردن داروهاي بيماران كليوي، دياليزي و پيوندي نيست.