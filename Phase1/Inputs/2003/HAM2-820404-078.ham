چشم انداز دورتر ورزش
گروه ورزشي: نگاه نزديك به ورزش هميشه نگاه روشن و شفافي نبوده است. كند و كاو در ورزش و رشته هاي ورزشي و بحث مديريتي آنها هميشه از موضوعاتي بوده كه كمتر درباره آن نقد نوشته و يا مطرح كرده اند. بحث مديريت در رشته هاي ورزشي نيز اين مشكل را داشته كه گاه موفقيت ها قائم به يك شخص مي شود و كل سيستم اداره و رهبري ورزش زير سئوال مي رود.
در واقع واژه سيستم و ارگانيزم مديريتي در فدراسيون هاي ما شكل ثابت و مستمر نداشته است. مطبوعات و رسانه هاي ما نيز هميشه از منظر خود، شخصيت ها و مديران ورزشي را برجسته نموده اند تا طيف مديريتي و سيستم منسجم را.
كلاً در كشورهاي جهان سوم مقبوليت يك ارگان يا سازمان، فدراسيون يا اداره اي روي حركت هاي فردي و شخصيت هاي مجزا ارزيابي گرديده است تا يك برآيند گروهي.
ادبيات و فلسفه هيات و رهبري گروهي در اكثر مقاطع با تدبير و خلاقيت فردي يك مدير اشتباه گرفته شده است، بدون آنكه سبك هدايت، مديريت مؤثر و موقعيت مطمئن را مورد ارزيابي قرار دهند.حالا حكايت فدراسيون كشتي است كه پس از يك قرن سابقه پهلواني و كشتي گرفتن و كسب مقامهاي جهاني تمام نگاه ها متوجه يك شخص خاص و يا يك برداشت خاص گرديده است.
اين رشته براي خود حكايت هاي روشن و افتخارآميزي داشته و مديران كارآزموده و بزرگي را در سطح جهان مطرح نموده است.ضمن حفظ حرمت و جايگاه افراد، بايد به كل سيستم اداره اين فدراسيون توجه داشت و دورتر را ديد، خيلي دورتر.
دبير سرويس ورزشي - جهانگير كوثري