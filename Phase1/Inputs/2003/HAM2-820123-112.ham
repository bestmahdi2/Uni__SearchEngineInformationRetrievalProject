پا گرفتن جنبش هايي براي پايان دادن به آزمايش بر روي جانوران
زنده باد حيوانات
طي 10 سال آينده چندين ميليون موش، خرگوش و رات به نام علم محكوم به مرگ هستند به زعم برخي اين كار يك قصابي غيرقابل بخشش است
چهار شيوه جديد براي آزمون سميت مواد توسط اتحاديه اروپا مورد تاييد قرار گرفته است. اين شيوه ها نقش قابل توجهي در كاهش تعداد حيوانات مورد نياز براي آزمايش هاي تاكسيكولوژي خواهد داشت. در انگلستان در سال،2000 6/2 ميليارد رويه آزمايشگاهي كه متضمن استفاده از حيوانات آزمايشگاهي بوده صورت گرفته است. استفاده از شيوه هاي جديد موجب كاهش 16 درصدي در اين آزمايشات خواهد شد. دو آزمايش از اين آزمايش هاي چهارگانه باعث حذف خرگوش از آزمون هاي خورندگي مواد شيميايي مي شود. اكنون به جاي مطالعه تاثير مستقيم مواد خورنده بر بافت پوست خرگوش، تاكسيكولوژيست ها مي توانند اثرات موادشيميايي را بر بافت پوست كشت يافته انسان يا جوندگان مورد مطالعه قرار دهند. آزمون سوم كه براي ارزيابي نفوذپذيري مواد در بافت هاي زنده به كار گرفته مي شود اكنون مي تواند با استفاده از بافت هاي كشت يافته صورت گيرد. آزمايش چهارم كه موسوم به فوتو تاكسيسيتي است تاثير توام نور و مواد شيميايي را بر بافت پوست ارزيابي مي كند. اين آزمون اكنون مي تواند بر روي بافت هاي مهندسي ژنتيكي شده موشي صورت گيرد كه تحت تشعشع امواج ماورا بنفش تغيير رنگ مي دهد. البته آزمون فوتو تاكسيسيتي تاكنون صورت نگرفته است بنابراين استفاده از اين شيوه جديد تاثيري بر حيوانات آزمايشگاهي نخواهد داشت. اكنون كمپاني هاي داروسازي و كشاورزي قدم هاي بزرگي را به پيش برداشته اند. آن ها با استفاده از تكنيك هاي بيوشيميايي و ژنتيكي، استفاده از حيوانات زنده را براي ارزيابي اثرات سمي آن ها منتفي كرده اند. اكنون مي توان با استفاده از شبكه اي از پروتئين ها يا ژن ها اثرات سمي مواد شيميايي را به خوبي شناخت. مطالعه ساختارهاي شيميايي مواد نيز مي تواند نشانه هايي از ميزان سميت آن ها را به دست دهد. اصل بنيادي براي پرهيز از استفاده از حيوانات آزمايشگاهي حركت به سمت كاهش، تصفيه و جايگزيني است. تاكنون بيشترين ميزان پيشرفت در زمينه كاهش و تصفيه به دست آمده است. در اين دو زمينه با ايجاد تغييرات در شيوه عمل از تعداد كمتري از حيوانات آزمايشگاهي استفاده مي شود. ولي هدف غايي، جايگزيني حيوانات آزمايشگاهي به وسيله شيوه هاي جديد است.
اندي كوگلان



ترجمه: زينب همتي
طي 10 سال آينده چندين ميليون موش، خرگوش و رات به نام علم محكوم به مرگ هستند. به زعم برخي، اين كار يك قصابي غيرقابل بخشش است. به زعم برخي ديگر استفاده از حيوانات تنها راه مناسب براي آزمودن داروها، مواد شيميايي و همچنين شيوه هاي درماني جديد است. وليكن طي هفته هاي گذشته برخي از دولت هاي غربي در تدارك مصوباتي برآمدند كه مي تواند شديدا بر اين جدل عاطفي و قطبي شده تاثير بگذارد. اكنون نشانه هايي در دست است كه نشان مي دهد سياستمداران ممكن است در حال مهياكردن شرايطي باشند كه طي آن امكان آزمايش بر روي حيوانات به طور كلي از ميان برود. عامل اين حركت جديد يك منبع غيرقابل انتظار بوده است: سازمان همكاري و توسعه اقتصادي اروپا(oecd)يا كلوپ خصوصي ثروتمندترين كشورهاي جهان. در ماه مه گذشته اعضاي oecd براي اولين بار موافقت كردند كه چهار نوع آزمون ايمني مواد بدون استفاده از حيوانات صورت گيرد. اين تصميم به تنهايي موجب خواهد شد كه ميليون ها حيوان آزمايشگاهي به كار گرفته نشوند.
اين تصميم يك پيروزي براي oecd محسوب مي شود چرا كه بسياري بر اين عقيده اند كه اعضاي اين سازمان مسئول رشد آرام شيوه هاي جايگزين براي آزمون ايمني مواد شيميايي هستند. نظام تصميم گيري دولتي به شيوه اي است كه همه اعضا مي بايست قبل از آغاز استفاده از آزمون با آن موافق باشند. بنابراين حتي اگر يك عضو با استفاده از يك شيوه آزمون ايمني مخالفت داشته باشد مباحثات متوقف مي شود. در گزارشي كه توسط مركز اروپايي تاييد شيوه هاي جايگزين(ecvam)تهيه شده سرعت آرام پيشرفت امور مورد انتقاد قرار گرفته است. در انگلستان نيز در گزارشي كه توسط مجلس سنا انتشار خواهد يافت انتظار مي رود كه تحقيقات در زمينه توسعه شيوه هاي جايگزين براي آزمودن ايمني مواد شيميايي مورد تشويق واقع شود.
در حالي كه طرفداران استفاده از شيوه هاي جايگزين به جاي استفاده از حيوانات از پيشرفت امور اظهار رضايت نمي كنند برخي ديگر معتقدند كه تصميم اخير جامعه اروپا(oecd)نشانه آغاز دوره جديدي از تكوين و توسعه نگرش هاي جديد است. آزمون هاي جديد كه در اين كشورها آغاز خواهد شد مي تواند زمينه را براي توسعه تكنيك هاي قابل اعتماد فراهم سازد. اكنون طرفداران حقوق حيوانات اميد فراواني به اين روش هاي جديد يافته و معتقدند كه شيوه هاي جايگزين با سرعت توسعه خواهند يافت. چه عاملي باعث كندي امور در پيشرفت شيوه هاي جايگزين بوده است؟ دكتر جان مك آردل(j.mcardle)مدير بنياد تحقيقات جايگزين در مينه سوتا انگشت خود را به سوي دولت آمريكا و آژانس حفاظت محيط زيست آمريكا نشانه مي رود. در بسياري از كشورهاي اروپايي در مواردي كه امكان استفاده از شيوه هاي جايگزين فراهم است آزمون دوزكشنده 50 درصد(ld50)غيرضروري تشخيص داده مي شود. در اين آزمون خشن، گروه حيوانات در مقابل تراكم هاي متفاوت از مواد شيميايي سمي قرار داده مي شوند تا زماني كه 50 درصد از آن ها از ميان بروند. در آمريكا استفاده از شيوه هاي جايگزين بسيار ديرتر از كشورهاي اروپايي ممكن شد. ريچارد هيل(r.hill)نماينده آژانس حفاظت محيط زيست آمريكا در اتحاديه اروپا كه اين آژانس به لحاظ نبود سازمان اداري و همچنين عدم اعتماد به هر چيز نوين دچار محافظه كاري مزمن است. به نظر هيل آزمون هاي تعيين سميت به خوبي جا افتاده و امكان استفاده از شيوه هاي جايگزين فراهم نيست. با اين وجود هيل معتقد است كه دورنماي تغييرات در حال نمايان شدن است.
عامل مهم اين تغييرات به زعم هيل، كميته ارزيابي شيوه هاي جايگزين است كه در سال 1996 تاسيس شده و هدف آن بررسي شيوه هاي قديم و جديد براي اولين بار است. براي نمونه در فوريه گذشته آژانس حفاظت محيط زيست آمريكا كارگاهي تشكيل داد كه در آن به محققين آموخته مي شد چگونه مي توان به جاي استفاده از 25 حيوان آزمايشگاهي از 9 حيوان استفاده كرد تا ld50 مواد محاسبه شود. وليكن به نظر منتقدين اين كفايت نمي كند. قوانين موجود در آمريكا مي بايست اصلاح شوند تا بتوان همچون اروپا آزمايشگاه ها را مجبور كرد تا به جاي استفاده از حيوانات آزمايشگاهي از شيوه هاي جايگزين استفاده كرد. مشكل بزرگ و ديگري كه مك آردل به آن اشاره مي كند تغييرات اخير در قوانين حمايت از حيوانات آمريكاست. دو ماه پيش طي تغييرات ايجاد شده در اين قوانين، موش رات و پرندگان از رده حيوانات مورد حمايت اين گروه خارج شدند. اين بدان معني است كه انجمن حمايت از حيوانات آمريكا حمايت خود را از قريب به 95درصد از حيوانات آزمايشگاهي سلب مي كند.
هيل معتقد است كه تمايل كمتري براي استفاده از آزمون هاي آزمايشگاهي بر روي موجود زنده در آمريكا وجود دارد ولي در عين حال اذعان مي كند كه شيوه هاي جايگزين معمولا در اين موارد كمتر مورد استفاده قرار مي گيرد. براي نمونه شيوه هاي جايگزين براي نشان دادن ميزان حساسيت آفريني مواد شيميايي بر روي چشم به سادگي وجود ندارند. نكته بنيادي آن است كه هر شيوه جديدي مي بايست در نهايت بتواند حداقل به اندازه شيوه هاي قديمي در جهت حمايت از سلامت انسان يا محيط زيست به كار گرفته شود يا اين كه بسيار موثرتر از شيوه هاي گذشته باشد. فرد استاكس(f.stokes)از كميته ارزيابي شيوه هاي جايگزين مي گويد: «غيرمسئولانه است اگر چنانچه شيوه هايي مورد استفاده قرار گيرند كه نتوانند در جهت حمايت از سلامت انسان يا محيط زيست به كار گرفته شوند. » اگر استفاده از شيوه هاي جايگزين بدون مطالعه كافي صورت گيرد ممكن است يك توليدوميد ديگر روي دست ما بماند.
عليرغم همه مشكلات اكنون در آمريكا نيز توافق عمومي بر اين است كه مي بايست رنج و صدمات وارده بر حيوانات آزمايشگاهي به حداقل ممكن برسد. طرفداران حقوق جانوران معتقدند دليل آنكه آمريكا در اين زمينه از اروپا عقب مانده اين است كه مردم آمريكا در مقايسه با اروپاييان به حيوانات توجه كمتري دارند. عامل ديگري كه باعث كندي پيشرفت در استفاده از شيوه هاي جايگزين در آمريكا مي شود كمبود بودجه در اين زمينه است. هرمن كوتر(h.koeter)كه براي مدت هاي طولاني برنامه هاي اتحاديه اروپا در تهيه دستورالعمل براي استفاده از حيوانات آزمايشگاهي را هدايت كرده معتقد است كه همواره عدم انطباق كاملي بين آن چه كه مردم مي خواهند و آن چه كه دولت در اختيار آن ها مي گذارد وجود دارد. كوتر مي گويد كه تعداد پيشنهادهاي جديد براي استفاده از شيوه هاي جايگزين در حال كاهش است چرا كه آزمايشگاه ها و همچنين مقامات اداري، آمادگي استفاده از روش هاي نوين را ندارند. غالب شيوه هاي جايگزين به وسيله موسسات خصوصي يا گروه هاي علمي وابسته به انجمن هاي حمايت از حيوانات به وجود آمده است. دولت بريتانيا سالانه كمتر از 60 هزار پوند را براي تحقيقات در زمينه توسعه روش هاي جايگزين اختصاص مي دهد. اين ميزان از اختصاص بودجه بسيار ناچيز است. بايد در نظر داشت كه هرگونه پيشرفت در زمينه توسعه روش هاي جايگزين اهميت اقتصادي فراواني دارد چرا كه هزينه پرورش و نگهداري اين حيوانات بسيار زياد است. در هر حال به نظر مي رسد كه دولت ها در حال رعايت نظرات افراد و انجمن هايي هستند كه از حقوق حيوانات حمايت مي كنند. اين امر در نهايت ممكن است موجب شود كه برخي از آزمون هاي سنتي تعيين ايمني مواد منسوخ اعلام شوند. در سال جاري انجمن هاي حمايت از حيوانات براي اولين بار اجازه يافتند تا به صورت يك نمايندگي واحد تحت نام انجمن بين المللي حمايت از حيوانات در جلسات oecd شركت كنند. آن ها در اين جلسات صاحب راي نيستند اما نقش اساسي در تغيير لحن و محتواي مصوبات داشته اند. طي چند هفته گذشته اين انجمن بين المللي پيروزي بزرگي را در زمينه آزمون سرطان زايي مواد شيميايي به نام خود رقم زد. به طور سنتي براي آنكه بتوان نشان داد يك ماده جديد شيميايي قابليت سرطان زايي دارد يا خير به تعدادي بين 500 تا 1000 جونده و 2 سال وقت نياز است. وليكن شيوه هاي جايگزين آزمون سرطان زايي كه متضمن استفاده از بافت جنين هامستر سوري است مي تواند اين كار را طي چند روز صورت دهد. اين امر باعث صرفه جويي مقدار قابل توجهي پول و نجات جان هزاران حيوان آزمايشگاهي مي شود. در واكنش نسبت به خواست عمومي و به ويژه طرفداران حقوق حيوانات و همچنين دانشمندان، كميسيون اروپايي توسعه شيوه هاي جايگزين را مورد حمايت بيشتري قرار داده است. اكنون به زعم بسياري عامل عمده محدودكننده، پشتيباني مالي براي ايده هايي است كه به سرعت در حال توسعه هستند.
new scientist, 20jul. 2002