اخبار كوتاه
دستگيري علي شيميايي
خبرگزاري رويتر به نقل از شبكه خبري «سي. ان. ان» آمريكا گزارش داد كه نيروهاي آمريكايي در عراق » علي حسن المجيد« معروف به علي شيميايي پسر عموي صدام حسين رهبر مخلوع عراق را دستگير كرده اند. سي. ان .ان جزئيات بيشتري را در خصوص محل دستگيري علي شيميايي اعلام نكرده است. علي حسن المجيد كه به دليل استفاده از سلاح هاي شيميايي عليه مردم عراق به علي شيميايي معروف شده است در فهرست افراد تحت تعقيب رژيم سرنگون شده عراق در رتبه پنجم قرار داشت. هنوز منابع خبري ديگري اين خبر را تاييد نكرده اند.
حكيم: طرح امنيتي اشغالگران در عراق نادرست است
عبدالعزيز الحكيم، عضو شوراي حكومت انتقالي عراق گفت: حمله به مقر سازمان ملل در بغداد نشان دهنده وجود خلا امنيتي در كشور است.
به گزارش ايرنا، به نقل از شبكه تلويزيوني العربيه، حكيم گفت: ما با نيروهاي ائتلاف و اشغالگران، زياد صحبت كرده ايم و به آنها گفته ايم كه روش امنيتي شما نادرست و بي فايده است.
وي افزود: به نيروهاي ائتلاف همچنين اطلاع داده ايم كه براساس اين روش امنيتي، باندهاي سرقت و مافيايي گسترش پيدا خواهند كرد.
عبدالعزيز الحكيم سپس گفت: يك روش مشخص و روشن امنيتي را به آمريكايي ها پيشنهاد داديم و عقيده داريم كه اگر نيروهاي اشغالگر مخالفتي با اين طرح نكنند،  بهترين طرح براي برقراري ثبات و امنيت در عراق خواهد بود. وي در مورد جزئيات اين طرح سخن نگفت.



رهبر دولت موقت ليبريا انتخاب شد
نمايندگان تمام گروه هاي درگير ليبريا روز پنجشنبه اعلام كردند: گيود بريانت در جريان مذاكرات صلح به عنوان رهبر دولت موقت دوساله ليبريا انتخاب شد.
به گزارش رويتر از آكرا، بريانت تاجري از اهالي مونروويا است و به عنوان بي طرفترين نامزد در بين سه نامزد منتخب براي احراز اين سمت تلقي مي شود.
خروج كاركنان بانك جهاني و صندوق بين المللي پول از عراق
در پي انفجار مقر سازمان ملل در بغداد، بانك جهاني و صندوق بين المللي پول تصميم گرفتند، كاركنان خود را از عراق خارج كنند.
به گزارش بي.بي.سي تعدادي از كاركنان هر دو نهاد پولي بين المللي در انفجار مزبور زخمي شدند و يكي از كاركنان عراقي بانك جهاني نيز در اين كشور همچنان مفقود است.
براساس اين گزارش، بقيه 14 كارمند بانك جهاني كه در عراق مستقر بودند، هم اكنون در امان استقرار يافته اند.
روزنامه فايننشال تايمز چاپ لندن نيز ديروز در اين زمينه به نقل از مقام هاي بانك جهاني نوشت: اين بانك برنامه خود براي بازگشايي يك دفتر در بغداد كه قرار بود ظرف چند هفته آينده صورت گيرد، معلق گذاشته است.
اين روزنامه افزود: شش كارمند صندوق بين المللي پول كه قرار بود در عراق مستقر و در ارتباط با اين كشور فعاليت كنند، توسط اين نهاد پولي به امان انتقال يافتند و در حال حاضر قرار نيست به عراق بازگردند.
اين شش كارمند صندوق بين المللي پول فقط يك روز قبل از انفجار بغداد وارد اين شهر شده بودند و به گفته يك سخنگوي اين صندوق هر شش نفر آنها نيز در اين انفجار مجروح شده اند.
يك سخنگوي بانك جهاني در ارتباط با جابجايي كاركنان خود عنوان كرده است: ما قصد نداريم موضوع عراق را كنار بگذاريم و به اتفاق سازمان ملل و صندوق بين المللي پول و ديگر شريكان خود نيازهاي عراق را از امان بررسي خواهيم كرد.
داميان ميلورتن تاكيد كرد:  بخش اصلي ارزيابي اوليه ميزان نياز عراق براي هزينه هاي بازسازي و كمك هاي بين المللي صورت گرفته است.
به گزارش بي.بي.سي، اتحاديه اروپا نيز قصد دارد سه تن از نمايندگان خود را كه در عراق مستقر شده بودند تا نيازهاي بازسازي اين كشور را ارزيابي كنند، از آن كشور خارج كند.
در پي حادثه عراق سازمان ملل در سراسر افغانستان تدابير ويژه امنيتي اعلام كرد
به دنبال حادثه انفجار در دفتر نمايندگي سازمان ملل در بغداد،  دفاتر نمايندگي اين سازمان در افغانستان حالت امنيتي ويژه و فوق العاده اعلام كرد.
مانوئل سيلوا سخنگوي دفتر نمايندگي سازمان ملل در افغانستان(يونيما)ديروز در يك نشست خبري در كابل با اعلام اين خبر گفت: اين تصميم و تدبير امنيتي به دستور  اخضرابراهيمي، نماينده ويژه دبيركل سازمان ملل در امور افغانستان در كليه دفاتر اين سازمان در سراسر اين كشور اتخاذ شده است.
سخنگوي يونيما با محكوم كردن حمله به دفتر اين سازمان در عراق گفت: پرچم هاي سبزرنگ دفاتر سازمان ملل متحد در سراسر افغانستان نيز به صورت نيمه افراشته درآمده است.سيلوا گفت: ابراهيمي به كاركنان سازمان ملل در افغانستان هشدار داده كه ممكن است همانند بغداد مورد تهديدها و حملات تروريست ها قرار گيرند.يونيما همچنين به تمام كاركنان سازمان ملل در افغانستان و خانواده هاي آنان خاطرنشان كرده است: مراقب خود بوده و در كارها محتاط باشند.



فرانسه ناتوان در مقابله با گرما
براساس آخرين نظرسنجي به عمل آمده در فرانسه، 51 درصد مردم اين كشور دولت را در مقابله با اثرات ناشي از گرماي تابستان سال جاري ناتوان ارزيابي كردند.در اين نظرسنجي 40 درصد فرانسويان دولت را در اين خصوص مقصر ندانسته و 9 درصد نيز در اين نظرسنجي شركت نكردند.
در بخش ديگري از اين نظرسنجي كه در خصوص عوامل افزايش تلفات ناشي از گرما است، آمده است: 44 درصد فرانسويان افزايش ميزان مرگ ومير بر اثر گرما را يك حادثه طبيعي، 29 درصد آن را به دليل سيستم نابسامان شبكه بهداشت و درمان و 23 درصد نيز ناتواني دولت عنوان كردند.در اين نظرسنجي آمده است: 60 درصد مردم فرانسه افزايش دماي هوا، 59 درصد آتش سوزي جنگل ها و 16 درصد كاهش بهره حساب هاي پس انداز را مهمترين حادثه تابستان سال جاري اين كشور دانستند.



علاقه دختر نخست وزير تركيه به حجاب
دختر محجبه رجب طيب اردوغان، نخست وزير تركيه كه به دليل داشتن پوشش اسلامي نمي تواند در دانشگاه هاي اين كشور تحصيل كند، تحصيلات خود را در آمريكا ادامه مي دهد.
اسرا اردوغان كه از دو سال پيش براي ادامه تحصيل به آمريكا عزيمت كرده است روز چهارشنبه پس از پايان تعطيلات تابستاني وقتي با بدرقه پدرش و ساير اعضاي خانواده خود فرودگاه استانبول را ترك مي كرد، مورد توجه مطبوعات تركيه قرار گرفت.دختر كوچك رجب طيب اردوغان هم اكنون در رشته تاريخ و جامعه شناسي دانشگاه اينديانا در آمريكا تحصيل مي كند و دو ماه پيش براي سپري كردن تعطيلات تابستاني، به موطن خود برگشته بود.روزنامه صباح چاپ تركيه، ديروز با اشاره به اين موضوع در مطلبي تحت عنوان «حسرت روسري در سيماي خانواده اردوغان منعكس شد» نوشته است: براي خانواده اردوغان مشكل است كه از دخترشان جدا شوند ولي ممنوعيت تحصيل دختران محجبه در تركيه، نخست وزير اين كشور را ناچار كرده است كه به ادامه تحصيل دخترش در آمريكا رضايت بدهد.
به نوشته اين روزنامه در دانشگاه ايندياناي آمريكا منعي براي تحصيل دختر محجبه اردوغان وجود ندارد.