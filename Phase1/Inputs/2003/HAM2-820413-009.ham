آيت الله حكيم:
سپاه بدر غيرنظامي مي شود
آيت الله «سيدمحمد باقر حكيم» رئيس مجلس اعلاي انقلاب اسلامي عراق روز پنجشنبه گفت كه سپاه بدر به يك سازمان غيرنظامي براي توسعه و آباداني عراق تبديل خواهد شد. روزنامه «العداله» ارگان مجلس اعلاي انقلاب اسلامي عراق به نقل از آيت الله حكيم افزود: سپاه بدر به منظور مبارزه با صدام حسين تشكيل شد و سلاح سنگين، تانك، زره پوش و توپخانه دوربرد و ميان برد در اختيار داشت اما در حال حاضر دليلي براي به دست گرفتن سلاح در مقابل نظام آينده(عراق)وجود ندارد. حكيم در عين حال تاكيد كرد كه «عناصر سپاه بدر هنگام ورود به عراق بعد از سقوط رژيم صدام در ماه آوريل گذشته، هيچ گونه سلاح سنگيني را با خود حمل نكردند. » بر پايه اين گزارش، سپاه بدر كه شاخه نظامي مجلس اعلا به شمار مي آيد 10 تا 15 هزار نيروي مسلح دارد كه با رژيم صدام مبارزه مي كرد. حكيم گفت: مرحله آينده نيروهاي بدر تبديل شدن به يك سازمان غيرنظامي براي توسعه و آباداني عراق است زيرا اين امر نياز حياتي و ضروري ملت عراق است. رئيس مجلس اعلاي انقلاب اسلامي عراق افزود: دليلي براي نظامي ماندن نيروهاي سپاه بدر پس از سقوط رژيم ديكتاتوري، نژادپرستي و طايفه گري صدام حسين وجود ندارد و همچنين هيچ توجيهي براي به دست گرفتن اسلحه، تا هنگامي كه اين نظام بر راي ملت تكيه مي كند، وجود ندارد.