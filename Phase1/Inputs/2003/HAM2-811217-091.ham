حاشيه علم
• ديابت در كمين سالخوردگان
براساس يافته هاي جديد، مقادير زياد چربي عضلاني يا چربي شكمي، مردان و زنان سالخورده را كه داراي وزن طبيعي هستند در معرض خطر ابتلا به ديابت نوع دوم قرار مي دهد. تحقيقات محققان دانشگاه پيتزبورگ نشان مي دهد اگر چه اين افراد داراي اضافه وزن نيستند اما همچنان در معرض خطر ابتلا به ديابت قرار دارند. اين محققان اعلام داشتند كه مهم ترين عامل خطر، ذخيره شدن چربي در بدن است. محققان به منظور درك بهتر اين مسئله، وضعيت 2 هزار و 964 مرد و زن با متوسط سن 6/63 را بررسي كردند. از اين تعداد 51 درصد داراي ميزان تحمل طبيعي گلوكز، 21 درصد داراي ميزان تحمل ضعيف گلوكز و 24 درصد داراي ديابت نوع دوم طبقه بندي شدند. اين پژوهشگران از سي تي اسكن براي تعيين ميزان عضله و چربي در ناحيه ران و شكم افراد استفاده كردند. آنان دريافتند 30 درصد از مردان چاق و 34 درصد از زنان چاق به ديابت نوع دوم مبتلا بودند. اين تحقيق همچنين مشخص ساخت ميزان چربي موجود در عضلات و چربي شكمي در زنان و مردان مبتلا به ديابت نوع دوم و افراد داراي قدرت تحمل ضعيف گلوكز بالاتر از ديگران بود. به طور كلي اين تحقيق مشخص ساخت دوسوم از مردان مبتلا به ديابت چاق نبودند و الگوي مشابهي نيز در زنان وجود داشت.



• حفره  2000 متري
يك گروه از دانشمندان اعلام كردند كه قصد دارند براي اولين بار در جهان با سوراخ كردن يك كوه آتشفشاني در كشور ژاپن، از مواد مذاب آن نمونه برداري كنند. اين گروه از محققان، طبق برنامه و با كمك مته چندين حفره عميق در كوه ايجاد كرده كه عمق عميق ترين آنها به دو هزار متر خواهد رسيد. از اين سوراخ ها براي جمع آوري نمونه هايي از مواد مذاب از سطوح مختلف درون اين كوه از ارتفاع هم سطح دريا گرفته تا ارتفاع 500 متري استفاده خواهد شد. در اين مطالعه براي خنك كردن تجهيزات سوراخ كاري از آب و گل استفاده خواهد شد و اين تجهيزات داراي پوشش ويژه اي هستند كه مي توانند حرارت مواد مذاب را تا دماي 600 درجه سانتي گراد تحمل كنند. به گفته محققان ژاپني، پيش از اين تحقيقات در مورد آتشفشان ها تنها از راه مشاهدات غيرمستقيم ممكن بود اما در اين مطالعه با مشاهده مستقيم داخل يك آتشفشان مي توان علت فوران انفجاري و قدرتمند برخي آتشفشان ها را كشف كرد.