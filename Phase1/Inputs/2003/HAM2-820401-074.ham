اين صداي توپ بود يا صداي قلب من
ديويد تامسن
ترجمه: فرناز اشراقي
در روزهاي آغازين نوامبر،1942 نيروهاي انگليسي موفق شدند «رومل» را در «العلمين» مصر شكست دهند. چندي بعد در دوران «دوايت آيزنهاور» گروه هاي متحدين و آمريكايي هايي كه با كشتي به شمال غرب آفريقا منتقل شده بودند، در منطقه «كازابلانكا» و نواحي اطراف آن مستقر شدند و با سقوط اين شهر مراكشي، نيروهاي متحدين بر سر دوراهي دشواري قرار گرفتند.
هنگامي كه مسئولان استوديو فيلمسازي براي ساخت فيلم كازابلانكا اقدام به بازسازي اين شهر در «بربانك» آمريكا كردند، به زحمت مي توانستند موفقيت عظيم آن را پيش بيني كنند. حتي عده بسياري به كارآيي طرح اوليه كه با نام «همه به كافه ريك مي آيند» تهيه شده بود، شك داشتند.
كار با مشكلات جدي هم در فيلمنامه و هم در ميزان دلبستگي بازيگران اصلي نسبت به نقش هايشان مواجه بود. مردم از خود مي پرسيدند: «آيا اين يك داستان جنگي است يا عاشقانه؟ پايان آن چگونه بايد شكل بگيرد؟ اين گزينه يا آن يكي؟ و تمام اين پرسش ها پاسخ مناسب خود را در زمان مناسب خود دريافت كردند.در آخرين روزهاي پيش از پخش فيلم، در استوديو «وارنر» گفت وگوهاي زيادي بر سر امكان گنجاندن يك صحنه پاياني براي نمايش شكست كامل نيروهاي آلماني به دست آمريكايي ها انجام گرفت و در نهايت «جك وارنر» با اعتماد به غريزه حرفه اي اش چنين نتيجه گيري كرد: «هيچ گونه تغييري در روند اين فيلم و در داستان اصلي كه روايت مي كند، امكان پذير نيست. » او در يكي از يادداشت هايش چنين مي نويسد: «صنعت فيلمسازي دنيا به خاطر در دست داشتن فيلمي باعنوان «كازابلانكا» به ما غبطه مي خورد و بدون شك بايد از مزاياي اين موفقيت عظيم تا حد امكان استفاده كنيم. »
اما اين تازه شروع ماجرا بود و موفقيت هاي افسانه اي فيلم تا مدت ها ادامه يافت. كازابلانكا براي اولين بار در روز «شكرگزاري» در نيويورك(اواخر نوامبر 1942)به روي صحنه رفت و در بيست و سه ژانويه،1943 همزمان با اخبار برگزاري كنفرانسي محرمانه با حضور «وينستون چرچيل»، «روزولت» و رهبر فرانسه آزاد «شارل دوگل» در كازابلانكا، نمايش بين المللي اش را آغاز كرد. حقايق كنفرانس تنها پس از آنكه رهبران سياسي شركت كننده، شهر را ترك گفتند منتشر شد. اما امروز كمتر كسي آن قدر ساده و خوش باور است كه بپذيرد هيچ گونه ارتباط و همكاري پنهان بين برادران وارنر و رهبران دنياي آزاد وجود نداشته است. به ويژه آنكه همه شواهد از وقوع پيوندي آسماني خبر مي دهد: همسويي اغراق آميز يك جنگ بي ريا با سينماي متعهد و روشنگر. و با اين حال شما مي توانيد از كازابلانكا به خاطر موفق بودن و يا حتي دروغگويي اش منتفر باشيد. در سال هاي 43 - 1942 برخي افكار ساده انگارانه، ايده جنگ بي ريا را همراهي مي كردند. جنگي كه مي توانست جاي زخمي ساختگي بر چهره جذاب و بيشتر مغرور «هنريد» باقي بگذارد و بگويد: «نگاه كنيد «ويكتور لازيو» مدتي را در اردوي تمركز گذرانده است. » من «هنريد» را كه تنها يك بازيگر بود سرزنش نمي كنم. حداقل مي دانيم كه او در تريسته متولد شده است و پسر يك ويني ثروتمند است و بدون شك لهجه اصيلي دارد و زيبايي واژه «اصيل» را تنها هنگامي درمي يابيد كه آن رابا لهجه «راينر» در نقش كاپيتان رنو مقايسه كنيد كه بيشتر شبيه مردان با شخصيت كلوپي در لندن صحبت مي كند تا آدم هاي طوطي آبي يا «كافه ريك». در سال هاي 1942 و 1943 جنگ هنوز از نوعي حقانيت برخوردار بود كه مي توانست بازيگران سينماي سراسر دنيا را مجاب كند.
همچنان كه در موسيقي زمينه ساخت آثاري متعالي چون زماني كه مي گذرد را فراهم كرد. با تاملي گذرا بر گذشته حقيقتاً خدا را شكر مي كنيم كه تشكيلات نظامي «رونالد ريگان» را از فيلم حذف و «هنريد» را انتخاب كرد. بازي «ريگان» در نقش «ويكتور لازيو» به معناي طولاني كردن همه چيز است و با اينكه بازي «همفري بوگارت» قوي تر از «هنريد» است اما هر دو در نقش هايشان قابل قبول و تحسين برانگيز ظاهر شده اند. رفتار «بوگي» و شيوه برخورد او كه نوعي سرسختي و مردانگي را به نمايش مي گذارد مثل برگ برنده اي تضمين كننده موفقيت اش در جايگاه يك آمريكايي جدي و كم حرف است.
«رونالد ريگان» هم يونيفورم نظامي اش را پوشيده و روانه «فورت ماسون» در سان فرانسيسكو، شد تا در يك مسئوليت بي دردسر براي ساخت مستندهايي درباره شهامت و تعهدپذيري آمريكايي هاي نظامي كمك كند. ريگان سال ها بعد در حالي كه بازيگري را كنار گذاشته و به مسيرها و مشاغلي كه هرگز فكرش را نمي كرد، كشيده شد برخي از اين حكايات و داستان هاي جالب را تعريف مي كرد. گاهي چنان از آنها ياد مي كرد كه گويي همگي حقيقت محض هستند و گاهي هم چنان با چشمان گرد و بهت زده تعريف مي كرد كه گويي همه اين اتفاقات براي خودش پيش آمده است و به راستي چطور مي توان فهميد كه مرز بين «فراموشكاري» او و خيال پردازي هايي كه جايگزين واقعيت كرده بود، كجاست؟
من نمي خواهم كازابلانكا را(بهترين فيلم در ميان فيلم هاي منتخب آكادمي)انكار كنم. اما لحظاتي هست كه چشمانتان به روي واقعيت ها باز مي شود و مي بينيم كه يگانگي حيرت انگيز «تبليغات» و «تاريخ» چگونه مي تواند شيوه نگرش و برخورد مردم را تحت تاثير قرار دهد. فيلم در عين حال كنايات خاص خودش را دارد. مثل راهي كه «كنراد ويد»(و بسياري افراد گشتاپوي هاليوودي)در 1933 برمي گزينند تا سرزمين اجدادي اش را به دليل يهودي بودن همسرش ترك كند و با كمي دقت درمي يابيد كه «استراسر» دردرآورترين چهره اي است كه در فيلم به تصوير كشيده شده است.