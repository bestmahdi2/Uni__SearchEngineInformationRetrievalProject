با حضور وزير نيرو
احداث بدنه و سرريز دومين سد بزرگ خاكي كشور آغاز شد
گروه اقتصادي: همزمان با سالروز آزادي خرمشهر و با انجام انحراف آب رودخانه كارون، عمليات اجرائي بدنه و سرريز سد گتوند عليا با حضور وزير نيرو آغاز شد.
به گزارش روابط عمومي شركت توسعه منابع آب و نيروي ايران در اين مراسم وزير نيرو با اشاره به مجموع ظرفيت نصب شده نيروگاه هاي آبي در كشور گفت: در حال حاضر ظرفيت در حال بهره برداري نيروگاه هاي آبي كشور بالغ بر سه هزار و 200 مگاوات است و اين در حاليست كه از اين ميزان دو هزار مگاوات آن تا سال 80 نصب شده و مابقي آن در طول دو سال گذشته به بهره برداري رسيده است. وي افزود: ظرفيت نصب شده نيروگاه هاي آبي در كشور ده درصد ظرفيت برق كل كشور مي باشد كه با بهره برداري از واحدهاي جديد نيروگاهي از جمله، تمام واحدهاي نيروگاه مسجد سليمان، 4 واحد طرح توسعه شهيد عباسپور و واحد سوم نيروگاه كرخه در سال 82 و 83 و ادامه اين روند تا پايان برنامه چهارم اين ظرفيت به بيست درصد خواهد رسيد.
همچنين در اين مراسم مهندس علي اكبر زحمتكش رئيس هيئت مديره و مدير عامل شركت توسعه منابع آب و نيروي ايران با تأكيد بر اينكه عمليات انحراف آب طرح سد و نيروگاه گتوند، بزرگترين طرح عمليات انحراف آب كشور محسوب مي شود، گفت: سيستم انحراف آب شامل سه رشته تونل هر يك به طول تقريبي 1500 متر و قطر تمام شده 5/9 متر است ارتفاع فرازبند سيستم انحراف 70 متر، ارتفاع نشيب بند 28 متر و حداكثر ظرفيت تخليه آن 4500 متر مكعب بر ثانيه مي باشد.
زحمتكش در ادامه با تشريح وضعيت و موقعيت سد گتوند، به عنوان دومين سد خاكي مرتفع ايران گفت: اين سد از نوع سنگريزه اي با هسته رسي، با ارتفاع 178 متر، تراز تاج 244 متر بالاتر از سطح دريا، عرض تاج 15 متر و طول تاج 760 متر احداث مي شود كه حجم مخزن آن 5/4 ميليارد مترمكعب مي باشد.
نيروگاه آبي سد گتوند از نوع روزميني با ظرفيت مرحله اول نصب هزار مگاوات و قابل توسعه تا دو هزار مگاوات مي باشد و توليد انرژي متوسط سالانه آن پس از بهره برداري چهار هزار و پانصد جيگاوات ساعت خواهد بود، اين طرح بر روي رودخانه كارون در
25 كيلومتري شهر شوشتر و نزديكي شهر گتوند واقع شده است.