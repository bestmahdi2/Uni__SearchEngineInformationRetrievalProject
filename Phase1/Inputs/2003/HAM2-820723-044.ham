طرح توانمندسازي تشكل هاي غيردولتي براي مبارزه با مواد مخدر اجرا مي شود
گروه اجتماعي: دبير كل ستاد مبارزه با مواد مخدر در نخستين همايش دبيران جمعيت مبارزه با اعتياد گفت: سرمايه گذاري در سازمانهاي غيردولتي در مبارزه با مواد مخدر بسيار مؤثر است.
وي افزود: ما در برنامه جامع ملي مبارزه با مواد مخدر با نگاه واقع بينانه به دنبال مهار و كنترل رشد اعتياد هستيم و يكي از برنامه هاي ما توانمندسازي تشكلهاي غيردولتي در اين زمينه است. دبيركل ستاد مبارزه با مواد مخدر، آمادگي اين ستاد را براي همكاري در همه زمينه ها با تشكل هاي مردمي اعلام كرد و گفت: ما معتقديم با انجام اصلاحات نرم افزاري و سخت افزاري اهداف پيش بيني شده قابل دستيابي است.
سهيلا جلودارزاده نماينده مردم تهران در مجلس شوراي اسلامي و دبير كل جمعيت مبارزه با اعتياد نيز در اين همايش گفت: جمعيت مبارزه با اعتياد در چهار زمينه پيشگيري، آموزش خانواده ها، حمايت از خانواده هاي آسيب ديده و درمان معتادان فعاليت مي كند.