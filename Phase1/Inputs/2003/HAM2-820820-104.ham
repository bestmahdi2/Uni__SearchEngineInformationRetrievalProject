رويدادهاي انديشه
نشست بررسي روش تحقيق در علوم قرآني
نخستين جلسه از نشست هاي سراي قرآن و انديشه با موضوع روش تحقيق در علوم قرآني،  در ششمين روز از ماه مبارك رمضان و در محل يازدهمين نمايشگاه بين المللي قرآن كريم برگزار شد.



به گزارش سرويس فرهنگ و انديشه ايلنا از ستاد خبري يازدهمين نمايشگاه بين المللي قرآن كريم، در اين جلسه كه با حضور استادان رشته هاي قرآني برگزار شد،  ابتدا «مجيد معارف»، عضو هيأت علمي دانشگاه تهران با تأكيد بر اين مطلب كه كتاب قرآن در سطوح مختلف قابل بهره برداري است، افزود: ماه رمضان فرصت مناسبي براي تجديد عهد با قرآن است، چنانكه برخي افراد پس از ماه رمضان با اين كتاب آسماني انسي دائمي مي گيرند.
اين استاد دانشگاه با اشاره به اينكه كتاب قرآن بيش از هر كتابي در دنيا مورد بررسي قرار گرفته است، گفت: از آنجا كه عصر، عصر نظريه پردازي است، صاحب نظران مسلمان نيز بايد نظريه پردازي كنند و با استناد به آيات قرآن كريم، نظريه اي ارائه نمايند. «معارف» در ادامه،  موفقيت در رشته هاي قرآني را در كشور مورد توجه قرار داد و درباره اولويت بندي موضوعات پژوهش قرآني اظهار كرد:  در روش تحقيق قرآني، پيش فرض هاي اثبات شده محقق، قدرت شناخت منابع و چگونگي استفاده از آنها بايد در نظر گرفته شود تا پس از مراجعه به منابع، موارد براي طبقه بندي فيش هاي تحقيقاتي استخراج شود،  اما مهم اين است كه منابع هنوز يكسان نيستند.
اين گزارش مي افزايد: «جعفر نكونام» عضو هيأت علمي دانشگاه قم نيز با اشاره به اين كه دانش آموختگان رشته هاي معارف و علوم قرآني تا پايان دوره تحصيلي شان اثر مناسبي از خود به جاي نمي گذارند، تأكيد كرد: امروزه دانشجويان ما كمتر اهل تفكر و انتقاد هستند، زيرا اين اجازه را به خود نمي دهند كه آثار گذشتگان خود را نقد كنند و از حصاري كه در آن قرار گرفته اند، خارج شوند.
گفت وگوي علمي حقوق بشر برگزار شد



گفت وگوي علمي حقوق بشر و روابط ايران و اروپا در دفتر همايش هاي پژوهشكده  مطالعات راهبردي برگزار شد. به گزارش خبرنگار ايلنا، دكتر سيد جلال دهقاني در اين جلسه به عنوان سخنران با اشاره به تاريخچه روابط ايران و اروپا در مسائل حقوق بشر، گفت:  در روابط بين ايران و اروپا در مسائل حقوق بشر موضوعات منطقه اي،  محور گفت وگوهاي فراگير و سازنده در اين زمينه  است. بويژه در موضوعاتي نظير بحث عراق و مسأله خاورميانه موضوعاتي بود كه به آن تأكيد داشتند. وي با بيان اين كه اروپايي ها ادامه تجارت و همكاري با ايران را مشروط به پروتكل كرده بودند، گفت: بعد از امضاي پروتكل در ايران، روابط ايران و اروپا،  تنش كمتري خواهد داشت و حتي در صورتي كه ارتقا پيدا نكند، بدتر نخواهد شد و مي توان اميدوار بود كه به سمت بهتر سوق پيدا كند. وي با بيان اين كه اتفاقاتي كه در ايران پس از الحاق صورت گرفت، نشان داد كه روابط خارجي ايران از حالت بحران خارج مي شود، گفت: انتخابات مجلس هفتم مرحله جديدي است كه اروپايي ها منتظر آن هستند و اين انتخابات نقش مهمي در روابط ايران و اروپا خواهد داشت. وي با اشاره به روابط خوب كميسيون سياست خارجي مجلس ششم با اروپا گفت: رئيس اين كميسيون خوشبختانه رابطه خوبي در زمينه هاي سياست خارجي با اروپا داشته است.
دهقاني در مورد چيستي حقوق بشر در نظر اروپا، اين موضوع را در 5 مورد، مورد بررسي قرار داد و گفت: وضعيت و موقعيت زنان در ايران بويژه در زمينه وضع آزادي حجاب زنان، مطرح شده است.
وي با بيان اين كه وضعيت زنان از لحاظ اشتغال و فعاليت هاي سياسي در مقايسه با ديگر كشورها، بسيار مناسب تر است، به بحث مجازات هاي موجود در قانون مانند اعدام و سنگسار كه از سوي اروپا طرد شده است، اشاره كرد و گفت: برخورد با زندانيان كه در اسنادي تحت عنوان شكنجه مطرح مي شود، چيستي حقوق بشر است كه اروپا بر آن تأكيد دارد. وي گفت:  بحث حقوق اقليت هاي مذهبي خاص، بهائيت از محورهاي مهم حقوق بشر است كه با توجه به جايگاه اين اقليت در اروپا بيان شده است.
وي در مورد آزادي هاي مختلفي كه اروپا به طور جدي آن را پيگيري مي كند، گفت: آزادي بيان، مطبوعات و مذهب از عمده مسائلي است كه اروپا بر آن تأكيد دارد.
وي گفت: حكومت قانون يا قانونگذاري قائل به يك سري حقوق طبيعي است كه براي انسان در نظر گرفته شده است. دهقان در مورد دلايل اولويت حقوق بشر در ايران و اروپا گفت: اين مسأله مبناي تئوريك و علمي دارد و فارغ  از مسائل سياسي به آن پرداخته شده است كه مهمترين دليل آن ماهيت اروپا به عنوان يك قدرت مدني است كه سعي بر تأثيرگذاري بر قدرت بين المللي با ابزارهاي غيرنظامي دارد.
وي نفوذ و حضور لابي مخالف ايران در اروپا بخصوص بهائيت را مهمترين مسأله حقوق بشر ميان اروپا و ايران، عنوان كرد و گفت: يكي از دلايل استقبال از پيروزي خاتمي در ايران از سوي اروپا جداي از شعارهايي كه در انتخابات داده بود، استقبال از طيف ميانه بود كه به دنبال اصلاحات هستند. وي با بيان اين كه اروپا به وضعيت اصلاحات در ايران اميد بسته بود، گفت: عدم تحقق شعارهاي اصلاحات از نظر اروپا، تحولات داخلي و بحث پروتكل و نااميدي اروپا از اصلاح طلبان عمده دلايل كاهش سطح روابط ايران و اروپا است.