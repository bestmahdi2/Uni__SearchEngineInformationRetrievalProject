متهم اصلي عزت ابراهيم الدوري
بلر: عمليات هفته گذشته كار شياطين است
يك مقام وزارت دفاع آمريكا گفت: گزارش شده است عزت ابراهيم الدوري، يكي از ژنرال هاي سابق ارتش رژيم سرنگون شده عراق، هماهنگ كننده حملات انجام شده توسط جنگجويان خارجي و عناصر وفادار به صدام است.
به گزارش خبرگزاري فرانسه از واشنگتن، اين مقام آمريكايي كه از افشاي نامش خودداري كرد، افزود: براساس گزارش هاي به دست آمده، الدوري هماهنگ كننده حملات انجام شده است.
متهم كردن الدوري به ايفاي نقش هماهنگ كننده حملات صورت گرفته در عراق، ناشي از دستگيري منشي سابق الدوري و دو مقام ارشد گروه انصارالاسلام در موصل است.
در همين حال، حملات فزاينده عليه نيروهاي آمريكايي در عراق موجب شده كه نياز پنتاگون به منابع اطلاعاتي افزايش يابد.
لاري داي ريتا، سخنگوي پنتاگون روز چهارشنبه اظهار داشت كه پنتاگون مسئله استفاده از گروهي را كه ماموريت اصلي آنها كشف سلاح هاي كشتار جمعي عراق است، براي ماموريت هاي اطلاعاتي مورد بررسي قرار داده است.
به گزارش ايرنا از واشنگتن، داي ريتا تاكيد كرد: وظيفه اصلي گروه بازرسي عراق كه كشف سلاح هاي كشتار جمعي صدام است همچنان به قوت خود باقي است. اما اين گروه يك هزار و 400 نفره در كنار وظيفه اصلي خود، ماموريت جمع آوري اطلاعات در مورد گروه ها و افرادي كه مسئول حملات و بمب گذاري ها عليه نيروهاي آمريكايي هستند را نيز به عهده خواهند گرفت.
داي ريتا اضافه كرد كه سري انفجارات هفته گذشته در عراق و حمله موشكي به هتلي در بغداد كه معاون وزير دفاع آمريكا در آن حضور داشته نشان دهنده نياز فزاينده آمريكا به منابع اطلاعاتي و ضدتروريستي در بغداد است.
شبكه خبري العربيه نيز گزارش داد كه نيروهاي آمريكايي مستقر در عراق به دنبال افزايش حملات ضدآمريكايي در مناطق مختلف اين كشور، به عمليات جست وجو و بازرسي منازل افراد مظنون در چند محله در شهر بعقوبه در شمال بغداد پرداختند. نيروهاي آمريكايي در اين عمليات كه از سوي پليس عراق همراهي مي شدند، همچنين با بازجويي از 500 تن از اهالي منطقه، چندباب خانه را بازرسي كردند.
اين گزارش حاكيست كه سربازان آمريكايي با استفاده از بلندگو از مردم خواستند هرگونه اطلاعاتي درباره عاملان اين گونه حملات در اختيار دارند، به آنان ابلاغ كنند.
از سوي ديگر نيروهاي آمريكايي به همراه نيروهاي پليس عراق منطقه التنك در شهر موصل را به منظور دستگيري افراد مشكوك به انجام عمليات ضدآمريكايي در اين شهر مورد بازرسي قرار دادند.
در اين عمليات چند ساعت پس از زخمي شدن سه سرباز آمريكايي بر اثر حمله افراد مهاجم به آنان در موصل صورت گرفت كسي دستگير نشد.
نيروهاي آمريكايي مستقر در شهر تكريت نيز به منظور تعقيب و دستگيري اعضاي شبكه هاي تروريستي در اين شهر 10 تن از اهالي را دستگير كردند.
گسترش ناامني
عمليات يك هفته اخير در عراق و تشديد فعاليت نيروهاي اشغالگر براي مقابله با آن، موج تازه اي از نگراني و ترس را در اين كشور به وجود آورده است.
شبكه تلويزيوني العربيه شامگاه چهارشنبه طي گزارشي با اشاره به گسترش ناامني و خشونت در بغداد گفت كه اين وضعيت موجب نگراني و ترس بيشتر خانواده هاي عراقي براي ارسال فرزندان خود به مدارس شده است.
العربيه افزود: دبستان عهد جديد از جمله مراكز آموزشي است كه كشته شدن 35 تن و زخمي شدن بيش از 200 تن ديگر را از نزديك نظاره گر بوده است.
در انفجارهاي ياد شده كه روز دوشنبه گذشته اتفاق افتاد يك آمبولانس حاوي بمب پس از اصابت به ديوار مدرسه ياد شده موجب مرگ 12 تن از جمله دو نگهبان مدرسه شده است.



يك معلم مدرسه عهد جديد در اين باره گفت: به دليل نبود امنيت در كشور رفت و آمد دانش آموزان به مدرسه توسط والدين آنها صورت مي گيرد.
يك دختر دانش آموز عراقي گفت: با افزايش عمليات ربودن دختران در عراق والدين ما به رغم گرفتاري شخصاً
رفت و آمد ما را به مدرسه به عهده مي گيرند.
العربيه همچنين با اشاره به حركت گشتي هاي نظامي آمريكا در خيابان هاي بغداد به منظور جست وجوي افراد مسلح تاكيد كرد كه تعداد بيشتري از غيرنظاميان عراقي از جمله دانش آموزان در عمليات انفجاري يا گلوله هاي نظاميان آمريكايي جان خود را از دست مي دهند.
توني بلر، نخست وزير انگليس نيز حملات اخير در بغداد كه به كشته و زخمي شدن تعداد زيادي از افراد عراقي و غيرعراقي منجر شد، عملياتي شرورانه و دردناك خواند.
وي كه ديروز در برابر مجلس عوام انگليس سخن مي گفت، افزود: هدف اين عمليات ايجاد بي ثباتي در اوضاع عراق است.وي همچنين عاملان اين گونه حملات را شياطين خواند.
در حملات انتحاري كه روز دوشنبه گذشته در بغداد صورت گرفت، دست كم 43 تن كشته و بيش از 200 تن ديگر زخمي شدند.