جشنواره هاي منطقه اي نشريات دانشجويي در كشور برپا مي شود
به منظور تقويت و توسعه كمي و كيفي نشريات دانشجويي، وزارت علوم تحقيقات و فناوري جشنواره هاي منطقه اي نشريات دانشجويي را در 17 رشته گوناگون برپا مي كند.
مهندس پيمان مغازه مدير كل امور فرهنگي وزارت علوم، تحقيقات و فناوري در گفتگويي اختصاصي با همشهري دانشجو، ضمن اعلام اين مطلب، با اشاره به اينكه در حال حاضر حدود 2000 عنوان نشريه دانشجويي در رشته ها و علوم مختلف فرهنگي، اجتماعي، قرآني، سياسي و... در دانشگاههاي كشور فعاليت مي كنند گفت: حمايت از اين نشريات با توجه به نقش آنها در تقويت حس مشاركت جويي دانشجويان و ارتقاي سطح علمي و فرهنگي دانشگاهها، از جمله سياست هاي وزارت علوم محسوب مي شود كه در همين راستا طرح برپايي جشنواره هاي منطقه اي نشريات دانشجويي آغاز شده و طي آن كل كشور به پنج منطقه كلي تقسيم بندي گرديده است.
وي افزود: جشنواره هاي مزبور طي يك دوره دو ساله در تمام مناطق كشور برگزار مي شوند و نشريات منتخب در رشته هاي گوناگون طراحي، گرافيك، ويراستاري، حروفچيني، مقالات و... مورد تشويق قرار مي گيرند.
وي گفت: كار حمايت از نشريات توسط خود دانشگاهها و به روش هاي مختلفي صورت مي گيرد و اعتبار آن از محل بودجه فرهنگي دانشگاه تامين مي شود.
وي گفت: جشنواره هاي منطقه اي نشريات دانشجويي در دو منطقه سنندج و هرمزگان برگزار خواهد شد كه اولي از 11 تا 14 آذرماه و دومي از 26 تا 28 بهمن ماه سال جاري برگزار خواهد شد.
وي گفت: در جشنواره سنندج، نشريات دانشگاههاي استان هاي آذربايجان شرقي و غربي، اردبيل، ايلام، زنجان، قزوين، كردستان، كرمانشاه، لرستان و همدان در 17 بخش آثار و 5 بخش نشريات برتر به رقابت مي پردازند و در كنار جشنواره مزبور نمايشگاهي از نشريات دانشجويي و سخنراني هاي آموزشي برگزار مي شود.
وي از برگزاري دوره آموزش روزنامه نگاري ويژه نشريات دانشجويي در آذرماه سال جاري به عنوان يكي ديگر از برنامه هاي حمايتي از اين نشريات نام برد و اظهار داشت: اين دوره به همت خانه نشريات دانشجويي وزارت علوم، و به ميزباني دانشگاه رازي كرمانشاه برگزار مي شود و طي آن مباحث خبر، گزارش، مصاحبه، صفحه آرايي طي چهار هفته متوالي توسط استادان برجسته رشته روزنامه نگاري تدريس مي گردد.
مهندس مغازه در ادامه گفت:كتاب برگزيدگان ششمين جشنواره منطقه اي نشريات دانشجويي در پي برگزاري جشنواره منطقه اي بيرجند(خردادماه گذشته)بزودي منتشر خواهد شد.