لايحه مبارزه با قاچاق هفته آينده در مجلس نهايي مي شود
لايحه مبارزه با قاچاق كالا، ارز، ريال و اوراق بهادار در دستور كار مجلس شوراي اسلامي قرار گرفت.
به گزارش خبرنگار ما با توجه به نوبت بندي صورت گرفته، لايحه ياد شده هفته آينده در صحن علني مجلس بررسي مي شود.
نمايندگان مردم 15 مرداد ماه پارسال به كليات اين لايحه راءي مثبت دادند. اين بار قرار است در پي ارائه گزارش كميسيون هاي تخصصي در مورد جزئيات لايحه راءي گيري شود.
براساس اين لايحه، ورود يا خروج هرگونه كالا، ارز، ريال و اوراق بهادار از مبادي رسمي و غيررسمي برخلاف مقررات ناظر بر آنها قاچاق تلقي خواهد شد، ضمن اين كه هرگونه اقدام براي مخفي نگه داشتن قاچاق، خارج نكردن كالاهاي ورود موقت و همچنين برداشت يا تعويض كالاهاي گذري(ترانزيت)برخلاف قانون و مقررات مربوطه، در شمول اين قانون قرار خواهد گرفت.
در صورت تصويب جزئيات اين لايحه در مجلس شوراي اسلامي دولت اجازه خواهد يافت تا استحصال، توليد، عرضه، حمل و نگهداري، فروش و خريد يا تبديل كالاهايي كه قاچاق تلقي شده را در چارچوب قانون برنامه پنج ساله سوم و ساير تعهدات بين المللي قانوني از مصاديق قاچاق خارج كند.
در اين لايحه مجازات هايي نظير جريمه نقدي حداقل معادل دو برابر بهاي كالاي قاچاق و حداكثر تا چهار برابر موضوع قاچاق براي متخلفان قاچاق كالاي عمومي معين در اين قانون لحاظ شده است. همچنين اگر كساني كه به طور مستقيم يا غيرمستقيم مأمور كشف قاچاق يا تعقيب و مجازات قاچاقچيان باشند، خود مرتكب قاچاق شوند يا از انجام وظيفه به هر دليلي غفلت كنند، به مجازات هاي فوق و نيز انفصال موقت از خدمات دولتي يا انفصال دائم محكوم خواهند شد و در صورتي كه مأموراني با سوءنيت و برخلاف واقع كساني را به ارتكاب جرم قاچاق متهم كنند، در صورت اثبات از خدمات دولتي به طور موقت يا دائم منفصل خواهند شد.
اين لايحه تصريح دارد: اگر ورود، صدور، خريد، فروش يا توزيع موضوع قاچاق در انحصار دولت باشد و در ساير قوانين خاص براي آن مجازات شديدتري مقرر شود، مرتكب به كيفر شديدتر محكوم خواهد شد.
لايحه ياد شده مقرر مي دارد: براي سياستگذاري، برنامه ريزي، هدايت، هماهنگي و نظارت در حوزه امور اجرايي مبارزه با قاچاق، «ستاد مركزي مبارزه با قاچاق» به رياست وزير كشور تشكيل شود.
براساس اين لايحه قاچاق مواد مخدر و كالاهاي موضوع قانون تشديد مجازات قاچاق اسلحه و مهمات و قاچاقچيان مسلح در شمول اين لايحه قرار نمي گيرند.