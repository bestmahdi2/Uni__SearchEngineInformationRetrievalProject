رئيس انجمن صنفي ارائه دهندگان خدمات اينترنت:
طرح جامع فيلترينگ كشور تهيه شد
گروه شهري: رئيس انجمن صنفي ارائه دهندگان خدمات اينترنتي(isp)ها گفت: «طرح جامع فيلترينگ كشور از طرف انجمن صنفي ispها تهيه و به مراجع ذيصلاح ارائه شد.»
مهندس «مصطفي محمدي»، رئيس انجمن صنفي كارفرمايان شبكه هاي اينترنتي در گفت وگو با ايسنا افزود: «طرح جامع فيلترينگ كشور كه توسط انجمن صنفي كارفرمايان شبكه هاي اينترنتي تهيه شده، به دفتر مقام رهبري، دفتر رئيس جمهور، صدا و سيما، وزارت ارشاد، شوراي عالي اطلاع رساني، ستاد امر به معروف و نهي از منكر و سازمان تبليغات اسلامي ارسال شده است. انجمن اعلام كرده است كه در صورت تقبل هزينه هاي اين كار از طرف اين مراكز، براي اجرا و انجام اين طرح آمادگي دارد و هم اكنون منتظر جواب اين مراكز هستيم.»
«سپهر محمدي اردهالي»، عضو هيأت مديره انجمن ispها نيز در گفت و گو با ايسنا توضيح داد: در اين طرح سه سطح براي فيلتر كردن سايت ها پيش بيني شده است: سطح اول براي كليه icpها و تمامي ارتباطات بين المللي عمومي و اجباري است؛ سطح دوم در ispها مطرح است و به طور سليقه اي اعمال مي شود؛ به عنوان مثال، ispها مي توانند سرويس هاي ويژه اي براي جلوگيري از دسترسي به سايت هاي مربوط به فيلترهاي خاص به مدارس ارائه كنند.»