قيمت نفت خام در بازارهاي جهاني،اندكي افزايش يافت
گروه اقتصادي: قيمت نفت در بازارهاي جهاني ديروز پس از كاهش مكرر در روزهاي اخير اندكي افزايش يافت.
به گزارش خبرگزاري هاي خارجي روز جمعه در بازار سنگاپور هر بشكه نفت خام شيرين سبك نيويورك براي تحويل در ماه آينده 28 دلار و 72 سنت داد و ستد شد و نسبت به روز گذشته 25 سنت افزايش يافت.
در لندن نفت خام برنت درياي شمال نيز براي تحويل در ماه آينده ميلادي 23 سنت افزايش يافت و 27 دلار و 33 سنت داد و ستد شد.
در اين بازار نفت خام شيرين سبك نيويورك براي تحويل در ماه دسامبر 33 سنت افزايش يافت و 28 دلار و8 سنت معامله شد. در هفته گذشته قيمت نفت چهار درصد كاهش يافته بود و علت آن افزايش ذخاير نفت خام و فرآورده هاي نفتي در آمريكا اعلام شده است.
گزارش هاي رسيده از بازارهاي جهاني بر اين نكته تاكيد مي كنند كه ثبات و افزايش اندك قيمت هاي نفت نشان مي دهد كه كاهش 5/3 درصدي توليد نفت سازمان كشورهاي صادركننده نفت اوپك كه از امروز عملي مي شود تاثير اندكي بر قيمت نفت داشته باشد.
از زمان پايان جنگ در عراق تاكنون قيمت نفت خام حدود 14درصد كاهش يافته است.
دست اندركاران بازار انتظار افزايش شديد قيمت ها در زمستان امسال را اندك و دور از انتظار اعلام مي كنند.