قاچاق در نقطه ريسك صفر
سودآوري بالاي كالاي قاچاق كه از قيمتهاي غيرواقعي كالا در داخل كشور ناشي مي شود از مهمترين عوامل تشديد قاچاق است
اسكله هاي غيرمجاز، رفت و آمد غيرقانوني، قايقهاي تندرو و شبكه هاي مافيايي اولين چيزي را كه به ذهن آدمي وارد مي كند توهم قاچاق، قاچاقچي، زندان و اعدام است.
اما زياد تند نرويد قاچاق و قاچاقچي توهم نيست و زندان و اعدام هم چندان سهل و ساده نصيب قاچاقچي نمي شود. شايد خطر عبوردادن يك محموله غيرقانوني بسيار كمتر از انجام يكي از مشاغل سخت و زيان آور داخل كشور باشد.
يك مقام نيروي انتظامي معتقد است: ريسك قاچاق در كشور نزديك به صفر است، به طوري كه طي مرداد سال 80 معادل 82 درصد از متهمان پرونده هاي قاچاق در محاكم قضايي تبرئه شده اند، در سطح ملي نيز از 18 هزار پرونده 17 هزار پرونده حكم برائت گرفته اند.
همين طور رمضان پورنرگسي عضو كميسيون برنامه و بودجه خاطرنشان كرد:  ظرف سه ماه اول سال جاري ميزان كالاي قاچاق كه به دادگاهها معرفي شده اند حدود 230 ميليارد ريال بود كه از اين مقدار 170 ميليارد ريال حكم تبرئه گرفته و فقط 60 ميليارد ريال محكوم شده اند.
وجود قوانين ضعيف و عدم ارايه تعريفي جامع و مانع از قاچاق و قاچاقچي باعث بروز تناقضات فراوان در تشكيل پرونده و نهايتاً قضاوت قضات شده است.
خيرآبادي نماينده مردم سبزوار در اين مورد تصريح كرد: از مشكلات اصلي برخورد با قاچاق كالا، تعريف آن مي باشد. آيا كالاي دست مسافر تا شعاع 5 كيلومتري مرز مشمول قاچاق است يا اين كه اين كالا در داخل كشور، قاچاق محسوب مي شود؟
وي شفاف شدن تعريف قاچاق را از نكات ضروري دانست كه در حال بررسي است.
همچنين نادي مدير كل مبارزه با قاچاق كالاي نيروي انتظامي نيز يادآور شد: تعداد پرونده هاي قاچاق در سال 81 بيش از 60 هزار فقره بود كه حدود 90 درصد از اين پرونده ها مربوط به تخلفات گمركي است.
به نظر مي رسد سودآوري بالاي كالاي قاچاق كه ناشي از قيمتهاي غيرواقعي كالا در داخل كشور است از مهمترين عوامل تشديد قاچاق در كشور مي باشد به طوري كه سالانه تا شش ميليارد دلار كالاي قاچاق به كشور وارد مي شود و اين رقم رقمي به جز قاچاق مواد مخدر است.
مظاهري وزير اقتصاد در اين زمينه معتقد است: علي رغم اينكه در طول يك سال گذشته قاچاق كالا سير نزولي داشته اما به طور متوسط سالانه چهار تا شش ميليارد دلار كالا به كشور قاچاق مي شود.
ورود كالا به صورت غيرقانوني عموماً براي كالاهايي بيشتر به وقوع مي پيوندد كه هم مصرف عموم جامعه را در بر مي گيرد و هم كيفيت و قيمت كالاهاي مشابه داخلي به گونه  ايست كه هيچ گونه رقابتي براي كالاي خارجي ايجاد نمي كند.
براي مثال با وجود ممنوعيت واردات چاي در سه سال اخير، سالانه حدود 70 هزار تن چاي به كشور قاچاق مي شود كه دليل اصلي آن كيفيت پايين چاي داخلي است.
رمضان پور نرگسي در اين مورد مي گويد: چاي با كيفيت يعني چاي دو برگ و يك غنچه و يا چهار برگ در يك غنچه، در حالي كه در گذشته حتي بوته چاي را هم همراه با شاخه هاي آن جز برگه چاي براي خشك كردن مي آوردند.
طباطبايي نماينده آباده در مجلس شوراي اسلامي عمده ترين كالاهاي قاچاق شده به كشور را چاي، شكر و روغن مي داند و ادامه مي دهد: فقط هشت درصد شكر مصرفي در داخل كشور توليد مي شود و بقيه از طرق غيررسمي وارد كشور مي شود كه حدود 12 هزار تن در سال است.
علاوه بر مواد مذكور، بيكاري در مرزهاي كشور و موانع فراواني كه بر سر راه واردكنندگان قرار دارد نيز از دلايل عمده  رونق گرفتن قاچاق در كشور مي باشد.
بهرامي معاون وزير بازرگاني معتقد است: هزينه هاي بالاي واردات قانوني در كشور به گونه ايست كه براي واردكننده هر دلار 1700 تومان هزينه دارد در حالي كه براي واردات از مبادي غيرقانوني حداكثر 1300 تومان صرف مي شود. آمارها نشان مي دهد هر يك ميليارد دلار واردات تعداد يكصد هزار فرصت شغلي را در كشور از بين مي برد و اين در شرايطي صورت مي گيرد كه واردات غيرقانوني نه در برنامه لحاظ مي شود و نه در بودجه در عين حال قاچاق كاهش درآمدهاي پيش بيني شده دولتي حاصل از منابع گمركي را نيز پيش رو دارد.
همچنين قاچاق كالا به خارج از كشور نيز از عوامل مختل كننده صادرات به حساب مي آيد.
كاشفي مديرعامل شركت پخش فرآورده هاي نفتي ايران گفت: روزانه يك تا سه ميليون ليتر بنزين قاچاق از كشور خارج مي شود كه رقمي بسيار در خور توجه را تشكيل مي دهد.
اين نوع صادرات غيرقانوني كه بدون توجه به نيازهاي داخلي و پرداخت تعرفه ورود به كشورهاي ديگر صورت مي گيرد با قيمتهاي پايين عرضه شده و كشورهاي همجوار را نسبت به خريد قانوني از كشور بي نياز مي سازد.
به رغم علل و عوامل مذكور براي صادرات و واردات قاچاق در كشور و مضرات و خسارات حاصل از آن پربيراه نيست اگر بگوييم نسخه درمان اين درد نيز در دستان ماست.
وزير امور اقتصاد و دارايي با صراحت تمام راه پايان دادن به اين معضل را پيشنهاد مي كند: يكي اينكه ورود كالا و خدمات مورد نياز كشور از مسير قانوني تسهيل شده، هزينه واردات قانوني كاهش يافته و بوروكراسي در گمرك و سفارش كالا نيز به حداقل برسد. راه دوم بالابردن هزينه قاچاق براي قاچاقچي است و سومين راه كه راه نهايي است توليد كالاهاي مورد نياز در واحدهاي توليدي داخلي با كيفيت قابل رقابت و قيمت مناسب است.