جشنواره فيلم فجر و «بايدها» و «نبايدها»
به فكر جشنواره اي خصوصي باشيد
محمد رضا باباگلي
جشنواره فيلم فجر، طي دوران بيست ساله برگزاري اش، فراز و نشيب هاي بسياري را پشت سر گذاشته است. طبيعي است كه در طول دو دهه، سياست گذاري ها، برنامه ريزي ها، نيازها، چشم اندازها و اهداف خود را شناخته باشد؛ هم چنان كه به نظر مي رسد ما ميهمانان دائمي ـ و هر ساله آن ـ ويژگي هايش را شناخته باشيم. بنابراين اكنون كه در جريان بيست و يكمين دوره برگزاري اين مهم ترين جشنواره سينمايي كشور قرار داريم، صحبت از تغيير روش ها، گرايش ها، كاركردها و اهداف آن، چندان طبيعي نخواهد بود.
در اين مطلب قصد ندارم به نقد دوره بيست ساله جشنواره فيلم فجر بپردازم. اما به جاي آن بر اين باورم كه بايد اهدافي كلان نگرتر، دورانديشانه تر، متفاوت تر و خلاصه تازه تر را در دستور كار برگزاري يا ايجاد يك جشنواره فيلم قرار داد. از همين رو، به طرح نكته اي ديگر مي پردازم. اما براي اين كه ارائه طرح مورد نظر نگارنده با مبناي درستي آغاز شود، ضرورتا بايد نگاه كوتاهي به يك ويژگي جشنواره فجر ـ كه با بحث مورد نظر مرتبط است ـ بيندازيد.
در تمام سال هاي برگزاري جشنواره فيلم فجر، اين نكته بوده است كه «جشنواره فيلم فجر، جشنواره اي دولتي است» گرچه اين نظريه موافقان و مخالفاني دارد، اما برخي واقعيات انكارناپذير، كفه آرا را به سوي نظريه پردازان «جشنواره دولتي» سنگين مي كند. واقعيت اين است كه با وجود جزئيات بسياري كه جشنواره فيلم فجر را غيردولتي جلوه مي دهد، دلايل بزرگ تري نيز وجود دارد كه بر اين امر صحه مي گذارد. شايد يكي از نمونه اي ترين ادله در اين باره، سخنراني دكتر عطاءالله مهاجراني ـ وزير فرهنگ وقت ـ در جريان استيضاحش در مجلس باشد. وي به عنوان عالي ترين مقام اجرايي در وزارت ارشاد ـ كه متولي برگزاري جشنواره فيلم فجر نيز هست ـ اشاره هاي صريح و روشني به اين نكته داشت كه «ما»(منظور وزارت متبوع وي و مجموعه سياستگذاران سينمايي در زمان تصدي ايشان در پست وزارت)كوشيده اند تا فيلم هاي «ارزشي» را در جريان برگزاري جشنواره مورد توجه قرار دهند. وي براي اثبات گفته هايش، اشاره هايي نيز به نوع جوايز فيلم ها و فيلم هايي كه جايزه گرفته اند داشت. اشاره به همين موارد، آن هم از زبان عالي ترين مقام وزارت فرهنگ و ارشاد اسلامي، به معناي صحت نظريه پردازاني محسوب مي شود كه مي گويند جشنواره فيلم فجر دولتي است. اما با برخي اشاره هاي ساده نيز به راحتي مي توان دريافت كه جشنواره فيلم فجر، جشنواره اي كاملا دولتي قلمداد مي شود. 1- بودجه برگزاري جشنواره فجر كاملا از منابع دولتي تامين مي شود؛ 2 ـ حضور مدير يا مديران سينمايي كشور در هيات هاي اجرايي، سياستگذاري و انتخاب جشنواره؛ 3 ـ شرط عدم دريافت پروانه در صورت عدم شركت يك فيلم در جشنواره فيلم فجر طي سال هاي متمادي(كه نشان از نوعي گروكشي داشت)و...
اكنون با فرض اين كه جشنواره فيلم فجر، جشنواره اي دولتي است نگارنده اعتقاد دارد كه بايد به افق هاي تازه اي انديشيد. اين كه جشنواره فيلم فجر را دولتي بدانيم، به معناي نفي يا بدجلوه دادن آن نيست. اما بسياري ديگر از ديدگاه هاي افراد مختلف و دست اندركاران توليد فيلم، چه تهيه كننده، چه كارگردان و چه ساير حرفه هاي سينمايي، هيچگاه مجال بروز نيافته اند.ا مكان بروز اين نظرها و ديدگاه هاي متفاوت نسبت به سينماي ايران كجاست؟ طبيعي است مدير و سيستمي كه پول برگزاري مراسمي را پرداخت مي كند، نسبت به آن انتظاراتي داشته باشد؛ اين امري بديهي است، حتي اگر برخي از مديران آن را كتمان كنند و يا از ابراز آن نگران باشند. مسئله، ساده و قابل درك است. اما تكليف ساير ديدگاه ها چه مي شود؟ اين نوع نگاه هايي كه با ديدگاه هاي رسمي يا دولتي مخالف است يا نسبت به آن مسئله دارد يا با آن تفاوت هايي دارد، جايي براي عرض اندام نمي يابند و تنها به قرارهاي گفت وگو با همان مديران در اتاق هاي آنان محدودند. اما مسئله از اين هم فراتر است. يعني اين ديدگاه ها اساسا نيازي به جدل كلامي ندارند. وقتي فيلمي در جشنواره فجر جايزه «بهترين فيلم» را مي گيرد، خواسته يا ناخواسته، بي درنگ همخواني آن با نظرات دولتي مطرح مي شود. اين جا است كه ساير نظرات هم بايد بتوانند با گزينش مخصوص به خود، مجال ظهور بيابند و درست در همين نقطه، طرح «جشنواره فيلم خصوصي» مطرح مي شود. گرچه به دليل حساسيت مجموعه مديران سينمايي كشور به مقوله «سينما»(به عنوان مقوله اي فرهنگي)، هيچ گاه سينما به مفهوم دقيق - و البته صنعتي سينما ـ خصوصي نشد، اما نبايد فراموش كرد كه سينما تنها و تنها در جريان پيشرفت، تجربه و ورود به عرصه هاي تازه است كه توانايي هاي خود را ارزيابي خواهد كرد.
بنابراين، عدم ورود به بحث خصوصي سازي، نه تنها كمكي به بهبود موقعيت سينماي ايران نخواهد كرد، بلكه آن را در وضعيت موجود زمينگير نگاه خواهد داشت. اما چرا جشنواره فيلم خصوصي؟ واقعيت اين است كه سينماي ايران، براي رسيدن به افق هاي تازه، حتما بايد بتواند از زير بار پدرخواندگي مديريت دولتي رها شود. تا زماني كه جشنواره فيلم فجر، تعيين كننده و تامين كننده خطوط اصلي سياست هاي سينمايي كشور است، در بر همان پاشنه مي چرخد؛ بي آنكه معلوم شود ديگران چه گرايش هايي دارند. اگر جرياني موازي ـ و با اهدافي متفاوت ـ بتواند نضج بگيرد و رشد كند، مفهوم تضارب آرا شكلي حقيقي خواهد يافت و هر جرياني مي تواند به شكلي كاملا اجرايي، نظرات خود را اعلام كند. همچنان كه «سيمرغ بلورين تماشاگران» در چند دوره اخير جشنواره فيلم فجر، بازتاب ـ البته نسبي و با اندكي شبهه ـ نظرات عمومي نسبت به فيلم هاي توليد شده طي يك سال در ايران است. اما اگر جشنواره خصوصي فيلم پا بگيرد، اين گرايش هاي متفاوت، امكان ظهور گسترده تري مي يابند و طبيعي است كه متوليان گرايش هاي ديگري محسوب خواهند شد. به اين ترتيب، به شكلي حقيقي تر مي توان شكوفايي احتمالي نظرات تازه تري را در سينماي ايران به نظاره نشست.
اما اين كه چنين اتفاقي تا چه حد امكان وقوع خواهد داشت، سوالي است كه پاسخ آن را گذشت زمان و تعريف مديران از سينما روشن خواهد كرد.