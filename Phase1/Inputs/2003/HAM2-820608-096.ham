الف
شعر و موسيقي
مهشيد نقاش پور متولد شوشتر است و دلمشغولي اش تحقيق و پژوهش در حوزه موسيقي محلي نقاط مختلف كشور. قرار است حاصل اين تلاش را به صورت چند جلد كتاب ارائه كند. پشت پرچين شب نخستين كتاب او در زمينه شعر است.
* به گمان شما شعر امروز ما مي تواند داعيه گذر از مدرنيسم را داشته باشد و آيا دوران مدرنيته در شعر ما تجربه شده است.
- تا مدرنيسم و دوران مدرنيسم را چه بدانيم و اينكه آيا در جامعه شعري ما درك طبيعي از مدرنيسم داشته ايم يا نه. مدرنيسم خودبه خود مرتبط مي شود با رشد تكنولوژي كه الان همه گير شده چه در ابزار، چه در فلسفه، چه در پديده ها، چه در اشياء و زمان و مكان و... مدرنيسمي كه اروپا طي مي كند به طور طبيعي اتفاق مي افتد چون ريشه  ايجاد مدرنيسم از آنجا است. تا اين جريان به جامعه ما برسد و در وضعيت هاي مختلف اتفاق بيفتد، از جمله شعر، از هفت خوان رستم مي گذرد، از سنت ها، از خرده فرهنگ ها، از ملغمه هاي ضد فرهنگي كه حالا به عنوان فرهنگ مدرن مطرح مي شود. بنابراين به نظرم اين گذر هنوز طي نشده، چرا كه ذات تداوم فرهنگي در ما نيست، در فرهنگ هايي است كه از غرب وارد مي شود. به معني ديگر ما از وضعيتي به وضعيت ديگر پرتاب مي شويم.
* ببينيد، شعر امروز اتفاق زبان است كه البته خودش جاي بحث دارد. ما امروزه مي بينيم كه اين اتفاق، اتفاق فرخنده اي نيست چون تيشه به ريشه اصولي مي زند كه مثلاً عنصري يا فردوسي يا بيهقي با خون دل به وجود آوردند. آيا غلط دستوري يا املايي را مي شود نگاه نو به شعر دانست؟
- اتفاق زبان يعني چه؟ مي دانيم كه اتفاقي كه در زبان نيما يا فروغ يا شاملو افتاد واقعاً چه بود؟ اتفاق، هر اتفاقي منجر به رد اتفاق قبلي آن نيست، بلكه تداوم آن است. در كل چون من مقداري هم درگير موسيقي بومي هستم مي دانم كه زبان بخصوص زبان خود به خودي انسان اسطوره اي هم داراي نظم و موزوني است. يعني كل اتفاق هايي كه در جهان پديد مي آيد يك بي نظمي در نظم است. در شعر «علي كوچيكه» فروغ انواع زبان ها را داريم: زبان كودكانه زبان روايي، زبان كوچه و بازاري و... اما در مجموع اين چند زباني يا چند صدايي داراي نظمي است و پيامي را دنبال مي كند. به نظرم اين تقليد كودكانه و ساده لوحانه اي است كه اگر فكر كنيم با حذف افعال و ايجاد غلط هاي دستوري زبان جديدي ايجاد كرده ايم. اين يك جور تنبلي يا شوخي است و اگر بخواهيم فرم علمي اين تنبلي را بگوييم مي شود صرف جريان سيال ذهن در لحظه، در ثانيه كه خود به خود زبان فوق العاده مخدوش و درهمي دارد كه به نظرم هيچ ربطي به شعر ندارد.



* با توجه به اين كه شما با شعر ديگر ممالك هم آشنا هستيد، براي ما بگوييد كه كليت شعر ما در حال حاضر چگونه است؟
- به نظر مي رسد كه شعر ما الان يك بحران در بحران را در ندانستگي مي گذراند. يعني ما از شعر نيمايي مي رسيم به شعر فروغ، شاملو سپيد، ناب، گفتار و حالا كه تقليدي ناقص از پست مدرنيسم. پست خيلي خيلي مدرنيسم تبش بالا گرفته است. اين مسئله را كه مي گويم مسئله ايستايي در وزن و فرم نمي گويم. تنوع و چندگانگي در شعر. مسلماً تحول اجتناب ناپذير و بسيار هم مطلوب است، اما به نظرم ما خيلي بيشتر از اين كه مي دانيم بايد بخوانيم و بدانيم تا شعر پست مدرن بگوييم. بايد كهن الگوها را بشناسيم، ناخودآگاه جمعي جامعه بشريمان در ايران، تاريخ مان و عناصر فرهنگ بومي مان را. بحران در روانشناسي جامعه مسلماً در شعر هم بروز مي كند. زماني دادائيسم بر شعر اروپايي حاكم بود و با خود پيامدهايي آورد. هايكوهاي ژاپني را ببينيد؛ در چند كلمه مفاهيم عميق فلسفي را بيان مي كنند. در شعر امروز ما به نظرم اقتدار شعري نيست نه به لحاظ زبان نه به لحاظ فرم نه به لحاظ محتوي. اينكه چرا هيچ كداممان بعداز شعراي شناخته شده نتوانسته ايم آن اقتدار شعري را ايجاد كنيم علتش فقط از بين رفتن آرمان خواهي بشري جهاني نيست. كما اينكه در همين وضعيت شعرهاي نرودا،تي اس اليوت، لوركا، همچنين شعراي جديد آمريكاي لاتين همچنان از اقتدار شعري برخوردارند. جوابش را در بحران هاي پي درپي خودمان و عدم شناخت از تاريخ تمدن عظيم مان بايد جستجو كنيم.
* چرا بعداز اين همه سال در سرايش شعر، تازه اولين مجموعه تان را چاپ كرده ايد؟
- اولين مجموعه شعرم با نام پشت پرچين شب در سال 1380 چاپ شد. راستش من معتقدم شعر براي زندگي ست نه زندگي براي شعر. يعني اين مجموعه را بعداز گذراندن دوره هاي گوناگون وجستجوهاي زياد و در خلال اين وضعيت ها گفتم. شايد اين جستجو ها كه مدام شكلش عوض مي شد جاي سؤال براي چاپ كتاب مي گذاشت. در هر صورت بعداز چاپ،تعدادي از اشعار را ترجمه كردم و به كتابخانه بين المللي شعر در سايت شعر فرستادم، همان ها هم در دو كتاب سكوت درون و صداي روح چاپ شدند. هم در مجموعه cd و نواري كه در مركز جهاني آنجا منتشر شد وارد شدند و هم به فينال رسيدند و به جشنواره اي در مريلند دعوت شدم. نمي  دانم به نظرم هر چيز زماني دارد و بايد زمانش برسد كه اتفاقي بيافتد.
* ظاهراً مجموعه اي ديگر را هم آماده چاپ داريد. اگر مايليد كمي درباره آن بگوييد.
- در طي سفرهاي متعددي كه به جنوب داشتم براي تحقيق در مورد موسيقي بومي منطقه شوشتر كه به صورت آلبوم 6 كاسته و كتاب توسط حوزه هنري منتشر مي شود، اتفاقي افتاد. در آنجا كه زادگاه مادري ام بود خيلي عميق با فرهنگ بومي آنجا، موسيقي، لالايي ها، افسانه ها، معماري و فرهنگ آنجا برخورد كردم. يك جستجوي با انگيزه نوستالژيك هم براي خودم بود. مجموعه شعري كه تقريباً به شكل منظوم است به نام سرخ بر گيسوان خاك كه موسيقي دروني اش شبيه لالايي هاي آنجاست و محتوايش اسطوره اي است اما نوستالژيك با زبان خيلي ساده اي كه از سادگي و عمق لهجه بومي آنجا ناشي شد، شكل گرفت. زبان و فرم اين مجموعه با مجموعه قبلي ام خيلي متفاوت است. يعني زبان جديدي از تجربه هاي جديد و عميق بومي كه در آنجا داشتم ناشي شد كه خيلي از اين بابت خوشحالم.