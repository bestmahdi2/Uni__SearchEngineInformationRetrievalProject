مجيد مجيدي تشريح كرد:
خطر ورود فيلم هاي خارجي براي سينماي ايران
مجيد مجيدي، كارگردان سينما هشدار داد: بيش از دو دهه تلاش سينماگران ايران براي ايجاد سينمايي پاك و انساني، با ورود فيلم هاي خارجي از بين خواهد رفت.
وي در گفت وگو با ايسنا اظهار داشت: ورود فيلم خارجي همه تلاش و هويت ملي سينماي ايران را كم اثر كرده و به خطر خواهد انداخت.
مجيدي با تأكيد بر اينكه، فيلم هاي حساسيت برانگيز اجتماعي و احتمالا مشكل آفرين براي عده اي از مسئولان ناكارآمد،  با هجوم آثار خارجي از سر راه برداشته خواهد شد گفت: با اين وضعيت آقايان ديگر مشكلي با موضوعات فيلم ها نخواهند داشت و فيلم هاي خارجي مطابق با سليقه آنها خريداري و پخش خواهند شد. پخش اين فيلم ها مطمئن باشيد منافع هيچ كس را به خطر نخواهد انداخت و به جايي و كسي بر نخواهد خورد.
كارگردان فيلم «باران» موضوع ورود فيلم هاي خارجي را توطئه اي ساده لوحانه در جهت مسخ و كم رنگ كردن باور به سينماي ايران دانست.
مجيدي با طرح اين پرسش كه كدام تهيه كننده ايراني مي تواند با فيلم هاي رنگارنگي كه وارد كشور خواهد شد مقابله كند، گفت: ماهواره ها و شبكه هاي اينترنتي، امكان تبليغاتي وسيعي را براي اين فيلم ها فراهم ساخته اند، حضور ستاره هاي جور واجور و بسترهاي فراهم شده براي سيطره بخشي آنها، سينماي ساده و صميمي ايران را وارد جنگي نابرابر خواهد ساخت. نتيجه اين جنگ از قبل معلوم است. شما مطمئن باشيد در سناريويي كه تنظيم شده است سينماي ايران هيچ اميدي به برد نخواهد داشت و آنچه از او باقي خواهد ماند سينمايي آكواريومي براي فستيوال هاست.
وي در بخش ديگري از اين گفتگو افزود: در هيچ كجاي دنيا به غير از هند و آمريكا، سينما به عنوان صنعت شناخته نشده است. در فرانسه و ديگر كشورهاي اروپايي، دولت ها براي مقابله با سيطره سينماي آمريكا به شدت از سينماي خود حمايت كرده و سوبسيدهاي فراواني مي دهند.
مجيدي با تأكيد بر اينكه مميزي و رعايت اصول در همه جاي دنيا وجود دارد،  كنكاش در مسايل پنهان را از ويژگي هاي يك اثر هنري و هنرمند برشمرده و تصريح كرد:  تلقي هاي ما از مميزي، تلقي شخصي است. در زمان معاونتي فيلمي منفور بوده و بايد آتش زده مي شد ولي در معاونت ديگري نمايش داده شده است. مشكل اينجاست كه مسائل مميزي ما نهادينه نيست. هر كس به فراخور حال و فهم خود قانون وضع و اجرا مي كند و اين جاي بسي تأسف است.
وي تنها راه نجات سينماي ايران را اعتقاد به باورها و اتكاء به خود ذكر كرده و افزود: براي هنرمندان و علي الخصوص سينماگران ارزش قائل شويد. نگذاريد خارجي ها براي فيلمسازان ما نوشابه باز كنند. آثار سينمايي با ارزش را به عنوان دارايي فرهنگي بدانيد و سينماگران را سرمايه  ملي قلمداد كنيد و با نگاهي قهرآميز با آنها برخورد نكنيد. مرزبندي خودي و غيرخودي باعث گسست و جدايي خواهد بود و اين راه را براي مافياي فرهنگي هموار خواهد ساخت.