يادداشت سياسي
تاريكي هاي جنگ ديجيتالي
اردشير زارعي قنواتي
جنگ آمريكا عليه عراق را بايد جنگ تناقض ها و ابهامات ناميد ـ اين جنگ نه آزاديبخش است و نه مادر جنگ ها بلكه يك فضاي استراتژيكي ـ تاكتيكي خاص است. اين عدم شفافيت با توجه به جنگ رواني و تبليغاتي حاكم بر آن، تحليل روشن از واقعه را به واسطه نبود اطلاعات درست دچار گمانه زني هاي ذهني و نتيجه گيري براساس انكار ادعاهاي غيرواقعي كرده است. چنين شرايطي موجب شده است تا هم بازيگران صحنه نبرد و هم تماشاگران خود را در يك استاديوم تاريك ببينند و اشرافي بر آنچه مي گذرد نداشته باشند. پيشروي نيروهاي آمريكايي به عمق خاك عراق تا حومه هاي بغداد كه منجر به تسخير فرودگاه بغداد شده و حتي بعضي از واحدهاي پياده مكانيزه به درون شهر بغداد نيز نفوذ كرده اند شك برانگيز بوده است.
با توجه به قدرت برتر نيروهاي آمريكايي آنچه از قبل قابل انتظار بود پذيرش نهايي همين واقعيت بوده است. اما در بدترين شكل آن براي عراقي ها اين پيشروي بايد به عكس آنچه هم اكنون اتفاق افتاده است در جنوب راحت و در عمق و نزديكي بغداد مشكل تر مي بود. در حالي كه برخلاف تمام پيش فرض هاي قبلي در جنوب نيروهاي مهاجم با مقاومت سخت و غيرقابل تصوري روبه رو شدند. با توجه به پيشروي هاي چند روزه اخير نيروهاي آمريكا شايد بررسي دو گمان مبتني بر ناتواني عراق و اتخاذ تاكتيك فريبنده عراق براي گمراه كردن نيروهاي مهاجم در شرايط كنوني براي درك احتمالات آتي مهم باشد.
1ـ پيشروي آسان نيروهاي مهاجم به عمق خاك عراق و اطراف بغداد اولين حدسي را كه به ذهن مي رساند عدم توانايي نيروهاي عراقي به واسطه نبردهاي فرسايشي و بمباران هاي مداوم آمريكا خواهد بود. اساس اين فرض بر از بين رفتن عمده نيروهاي عراقي طي بمباران هاي آمريكاست كه حتي باقيمانده آنان را نيز از حداقل مقاومت در حد آنچه در جنوب گذشت ناتوان مي پندارد. اول اينكه چنين ضربات هوايي كه بر بغداد وارد آمده به نوعي به همان نسبت بر بصره نيز اعمال شده است. دوم با توجه به آمارهايي كه از ميزان تلفات و اسراي نيروهاي عراقي اعلام شده كمتر از پنج درصد از حجم ارتش عراق است. حال چنانچه اين آمار را به جهت فرض تلفات بمباران هاي هوايي آمريكا ضرب در پنج كنيم باز هم بيش از هفتاد درصد ارتش عراق را بايد آماده حضور نسبي در جايي قلمداد كرد. سوم اينكه با توجه به حضور گسترده خبرنگاران مستقل و وابسته به قدرت هاي مهاجم چنان چه حجم تلفات نيروهاي عراقي از چنين آماري فراتر بود هرگز از چشمان تيزبين آنان دور نمي ماند. چهارم با توجه به نوع حاكميت تمركزگراي عراق كه هرگونه تمردي را با قاطعيت سركوب خواهد كرد فرض فرار يا نجنگيدن سربازان عراقي نيز قابل توجيه نيست. چرا كه در چنين شرايطي بايد شاهد درگيري ها و تسويه هاي دروني بود كه به لحاظ وسعت مسئله هرگز نمي توانست از چشمان تيزبين رسانه ها پنهان بماند.
2ـ فرض دومي كه درخصوص عدم مقاومت كنوني در حوالي بغداد مطرح مي شود احتمال تباني و مذاكرات پنهان بين دو طرف درگير است. اين مسئله بيش از هر چيز بر مبناي پذيرش كشته شدن يا حذف صدام حسين از صحنه سياسي عراق بوده است. چرا كه به دليل تعارضات حادي كه حول شخص صدام و خانواده او به وجود آمده است تصور تباني با ايالات متحده منطقي به نظر نمي رسد. از طرف ديگر كشته شدن يا حذف صدام با توجه به موقعيت قائم به شخص بودن رژيم بعث عراق مطمئنا به يكسري كشمكش ها و تنش ها در پوسته قدرت دامن مي زد. اين در حالي است كه طي روزهاي گذشته تا به امروز هيچ نشانه اي از اين مسئله به چشم نمي خورد.
3ـ در آن سوي مسئله دو گمان تضعيف شده در خصوص شرايط كنوني جنگ مي تواند مطرح باشد. شايد عراقي ها با توجه به لحاظ واقعيات براي نبرد نهايي در بغداد تمهيدات خاصي را مدنظر قرار داده و آخرين آرايش نظامي خود را در اطراف بغداد در آخرين لحظات و فرصت ها انجام دهد. اين مسئله به خصوص به لحاظ موقعيت مطلق هوايي ايالات متحده كه قادرند خطوط پدافندي را زير ضربات خود قرار دهند مي تواند به عنوان تاكتيك فرضي مورد توجه قرار گيرد. عراقي ها با توجه به محاسبات جبري اين نبرد هم واقعيت آسيب پذيري نيروهاي خودي را مي دانند و هم اينكه به اين نيز واقفند كه تجمع كم نيروهاي آمريكايي تا به امروز در پيرامون بغداد خطر تسخير شهر و شروع نبرد اصلي را منتفي مي نمايد.
4ـ احتمال اينكه اتخاذ يك تاكتيك پنهان نگاه داشته شده از طرف عراقي ها در روزهاي آينده همه را غافلگير نمايد نيز وجود دارد. هيچ كس در اين جنگ تعهد نكرده است كه نبرد نهايي بايد در بغداد اتفاق بيفتد. اين مسئله با توجه به روان شناسي شخصيت صدام كه بيش از آنچه معطوف به آرمان گرايي باشد تابع پراگماتيسم معطوف به حفظ قدرت است هميشه مي تواند به عنوان يك تصور احتمالي مطرح باشد. بغداد با توجه به موقعيت جغرافيايي خود استعداد محاصره كامل را دارد كه همين مسئله ماندگاري قدرت در شهر تحت محاصره را به حداقل كاهش مي دهد. اما چنان چه به نقشه عراق توجه كنيم شهري را مي يابيم كه هم زادگاه صدام و بسياري ديگر از مقامات ارشد نظامي ـ سياسي عراق است و هم اينكه به خاطر نزديكي به مرزهاي مطمئن سوريه مي تواند شرايط يك جنگ درازمدت تري را تحمل كند. احتمالا كليد تمام معماهاي جنگ كنوني مي تواند در شهر تكريت نهفته باشد، منطقه اي كه در يكصد و پنجاه كيلومتري بغداد به طرف مرزهاي سوريه واقع شده است. تكريت شايد همان نقطه قرمزي باشد كه همگان تاكنون آن را در بغداد جست وجو مي كردند. به تعبيري بغداد مي تواند يك هدف معرفي شده براي تمركز ضربات آمريكا و پنهان نگه داشتن موضع اصلي باشد. چنان چه موضع اصلي نبرد تكريت تمركز نيروها و تسليحات آمريكا بر بغداد تاكنون آب در هاون كوفتن بوده است. بدين لحاظ موجوديت تكريت تاكنون دور از آسيب اساسي بوده و چنان چه مهاجمين بعدا به اهميت تكريت پي ببرند برنامه ريزي براي آن زمان زيادي را از آنان تلف خواهد كرد. اين درست همان چيزي است كه صدام هدف قرار داده يعني خريدن وقت و كشاندن جنگ به گرماي تابستان.