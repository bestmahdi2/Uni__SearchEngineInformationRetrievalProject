سايه روشن
كشتي تندرو
بهره برداري از كشتي تندرو مسير بندرعباس به قشم، همزمان با ميلاد مبارك حضرت علي(ع)از اسكله بندرعباس آغاز شد.
به گفته مهندس عبدالله آهنگري، معاون سياحتي سازمان منطقه آزاد قشم، اين كشتي مسير بندرعباس به قشم را در حدود 20 دقيقه طي مي كند و امكانات رفاهي و ايمني لازم در اين مسير براي مسافران وجود دارد.
به گفته اين مقام مسئول، ظرفيت اين كشتي براي حمل مسافر 190 نفر است و قرار است اين كشتي مسير بندرعباس به قشم را 5 بار در روز طي كند.
نقش اكوتوريسم در حفاظت ميراث طبيعي



كارشناسان، مسئولان و دست اندركاران حفاظت محيط زيست از روز دوشنبه هفته گذشته در آفريقاي جنوبي گردهم آمده اند تا پيرامون ميراث طبيعي كره زمين به بحث و تبادل نظر بنشينند.
ميراثي كه سخت در معرض تهديدهاي گوناگون قرار دارد. تنها ذكر يك نكته كافي است كه وضع كره زمين را در شرايط فعلي نشان دهد: «خبرگان اخطار كرده اند كه بيش از يازده هزار گونه حيواني و گياهي در خطر انقراض قرار دارند!»
اين گردهمايي، با عنوان «پنجمين كنگره پارك هاي جهان»، توسط iucn برگزار شده است. در اين كنگره كه در شهر دوربان آفريقاي جنوبي آغاز شد، علاوه بر بحث و بررسي پيرامون مناطق طبيعي حفاظت شده جهاني، يكي از مباحث اصلي، كشورهاي فقير و چگونگي كمك به اين كشورها براي انجام امور حفاظتي است.
از زمان برگزاري كنگره پيشين در سال 1992 در ونزوئلا تا حال پيشرفت هاي زيادي صورت گرفته و اكنون قريب 12 درصد سطح كره زمين جزو مناطق حفاظت شده به شمار مي رود - يعني حدود دو برابر دهه گذشته.
يكي از مباحث ديگر اين كنگره، تبديل «پارك هاي روي كاغذ» به «پارك هاي واقعي» است. غرض از پارك هاي روي كاغذ، آن دسته از مناطق حفاظت شده است كه به لحاظ قانوني در اين مقوله ثبت شده اند ولي حيات جانوري و گياهي آنها به طور جدي حفاظت نمي شود و از تجاوز و تخريب در امان نيستند.
ليست قرمز اتحاديه جهاني حفاظت محيط زيست(iucn)، رقمي معادل 11167 گونه در معرض نابودي را نشان مي دهد.در اين كنفرانس ده روزه، يكي از ديدگاه هاي اصلي، رشد و توسعه اكوتوريسم است. 2500 خبره محيط زيست در اين كنفرانس، اكوتوريسم را كارآمدترين شيوه ايجاد درآمد براي كشورها مي دانند.
از رهگذر اكوتوريسم، اين كشورها مي توانند به لحاظ مالي خود را تقويت كنند و علاوه بر ارتقاي توان حفاظتي خود، انگيزه هاي لازم را براي كمك و حضور فعال در نگهداري از ميراث طبيعي جهاني در مردم به وجود آورند.
اين كنگره تا روز پنجشنبه هفته جاري(17 سپتامبر)ادامه خواهد داشت. اتحاديه جهاني حفاظت محيط زيست هر ده سال يك بار اين كنگره را برگزار مي كند. مباحث زير نيز در اين كنگره مورد توجه قرار گرفته است:
نقش پارك ها در فقرزدايي و تدارك زندگي بهتر براي مردم؛ نقش پارك ها در تلطيف هوا و كاهش آلودگي؛ چگونگي تطبيق شرايط پارك ها با تغييرات جوي كره زمين؛ جايگاه پارك ها در آينده پايدار كره زمين.
راهكارهاي نوين مديريت مناطق حفاظت شده در قرن بيست ويكم، يكي از ده ها دستاورد اين كنگره خواهد بود.
توريسم و امنيت
حسن محمدي، مدير هتل هماي مشهد در گفت وگو با خبرنگار ايسنا اظهار داشت: ايران به عنوان يكي از مقاصد مهم توريستي دنيا به شمار مي آيد و براي جذب توريست بايد تلاشي مضاعف داشته باشد. وي افزود: با برقراري امنيت و ايجاد تسهيلات لازم بايد امكانات جذب گردشگر را فراهم آوريم.
وي لازمه ايجاد امنيت را چنين برشمرد: مسئولان كشور، به خصوص سه وزارتخانه كشور، فرهنگ و ارشاد و امور خارجه كميته اي براي بحث گردشگري تشكيل دهند و با بررسي موانع عمده سعي در حذف آنها كنند و اين فعاليتي گسترده و تلاشي پيگير را موجد است.
حسن محمدي مدير هتل هماي مشهد، تبليغات عليه ايران را يكي از عمده ترين موانع جذب توريست دانست و اذعان داشت: كميته مذكور مي تواند با حضور در بازارهاي جهاني با اين تبليغات منفي مبارزه كند و سفارتخانه هاي ايران در كشورهاي توريستي فعال شوند و دفتر مخصوص گردشگران را ايجاد كنند.وي نقش دولت در صنعت جهانگردي را يك نقش حمايتي و نظارتي دانست و گفت: ما بايد از توانايي ها و نيروهايي كه در كشورمان وجود دارد، استفاده كنيم و نبايد انتظار داشته باشيم، دولت مستقيماً وارد عمل شود.مدير هتل هماي مشهد اظهار داشت: دولت مي تواند با پرداخت وام هاي بلاعوض يا بلندمدت، و البته بهره هاي كم، از سرمايه گذاران اين بخش حمايت كند و زمينه لازم را براي توسعه اين صنعت ايجاد كند.
محمدي در خاتمه خاطرنشان كرد: سرمايه گذاري در صنعت توريسم مستلزم امنيت است و با ايجاد امنيت بيشتر و بهتر، افراد سرمايه گذار بهتر مي توانند فعاليت كنند. وي در پايان از آموزش به عنوان يكي از بسترهاي لازم ياد و تأكيد كرد: بايد در تمام بخش ها؛ هتل، فرودگاه، دفاتر آژانس هاي مسافرتي آموزش لازم براي نوع برخورد و جذب توريست به كار گرفته شود.