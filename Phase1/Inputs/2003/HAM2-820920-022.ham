گوش هايي كه شارژمي شوند
سعيده عليپور
وقتي براي اولين بار شنيدن را در زندگي اش تجربه كرد كوچك تر از آن بود كه بتواند جز گريه واكنش ديگري از خودش نشان دهد. كاميار كوچك با آن وسيله اي كه به گوشش وصل كرده بود و با سيمي به دستگاه 350 گرمي كه روي شكمش بسته بود متصل مي شد اولين كودك ناشنواي ايراني بود كه در سال 1375 توانست شنوا شود.
«يعني مي شود صدايم كند(بابا)»اين را پدر در ذهن مي پروراند، «مي شود صدايش كنم «شقايق» رويش را به سمت من كند» اين را مادر از خاطر مي گذراند، ناگهان شقايق گريه مي كند. پدر و مادر با اضطراب به سمت فرزندشان مي آيند. كودك بلند بلند گريه مي كند و با تقلا مي خواهد خودش را از حجمي كه به گوشش بسته شده و سكوت مطلقش را گرفته است رها كند. حالا ديگر دنياي اطرافش صامت نيست و البته كوچك تر از آن است كه بفهمد دنياي پست مدرن امروز با همه زشتي هايش براي او رهاورد خوبي داشته است.
دكتر حسام الدين امام جمعه، اديولوژيست و مدير مركز كاشت حلزون و شنوايي مي گويد: «واكنش اوليه همه بچه هايي كه دستگاه شنوايي در گوش آنها نصب مي شود؛ ترس و گريه است آنها چيزي را تجربه مي كنند كه در طول عمر كوتاهشان سابقه نداشته است.»
دكتر براي پدر و مادر شقايق توضيح مي دهد كه حداقل يك سال و نيم طول مي كشد تا فرزندشان بتواند واژه «بابا» را به زبان بياورد.
مركز كاشت حلزون و شنوايي ايران تا به حال 680 كودك ناشنوا را شنوا كرده و طي مراحل آموزشي درازمدت توانايي فهم اصوات و استفاده از كلمات را به اين كودكان آموخته است. بسياري از كارشناسان معتقدند گوش با ارتباط سه گانه اي كه ميان محيط، عقل و سيستم گويايي برقرار مي كند در رشد فكري، اقتصادي، فرهنگي و اجتماعي نقش عمده اي بر عهده دارد.
سالن انتظار پر از كودكان 3 تا 4 ساله اي است كه وسايل كوچكي به گوش و سر وصل كرده اند كه به وسيله سيمي به دستگاه 350 گرمي روي شكم يا پشتشان كه با كيف كوچكي بسته شده وصل است و همين دستگاه امكان شنيدن را در اختيار آنها قرار مي دهد.
در نقاشي هاي اين بچه ها هم مي شود آثار اين دستگاه هاي شنوايي را ديد؛ نقاشي عروسي كه اين دستگاه را به گوشش نصب كرده جالب است.
اين مركز از صبح تا انتهاي شب مشغول فعاليت و در طول اين مدت هم مملو از جمعيت است و به راحتي هم مي توان حدس زد در كشوري كه بين هر هزار نفر 3 نفر ناشنوا و كم شنوا به دنيا مي آيند، اين شلوغي همچنان ادامه داشته باشد.چرخي بين جمعيت مي زنم و علت حضور پدر و مادر بچه ها را جويا مي شوم؛ اكثر اين بچه هاي ناشنوا نتيجه ازدواج خويشاوندي هستند. دكتر امام جمعه، در حالي كه از اين موضوع ابراز تاسف مي كند نتيجه گيري مرا تاييد مي كند. او مي گويد:« 95 درصد از ناشنوايان نتيجه فرهنگ نادرست ازدواج خويشاوندي در كشور ما هستند. او حتي رسانه ملي را به دليل تبليغ اين فرهنگ نادرست جزو متهمان اصلي مي داند و به توطئه اي پنهان در اين زمينه اشاره مي كند و مي گويد: «دست هاي پنهاني در اين كشور قصد دارند تا معلوليت هاي اجتماعي را افزايش دهند.»
28 هزار دلار هزينه عمل جراحي نصب حلزون در گوش و دستگاه خارجي آن است كه اگر هزينه هاي دوره طولاني گفتار درماني و هزينه اسكان و حمل و نقل را به آن بيفزاييم دو برابر اين مبلغ براي هر فرد ناشنوا هزينه مي شود.دكتر امام جمعه مي گويد: «هر فرد ناشنوا براي اينكه بتواند كارهاي ابتدايي خود را پيش ببرد، حداقل 6 نفر را معطل خود مي كند، در حالي كه مي شود با فرهنگ سازي و منسوخ كردن ازدواج هاي خويشاوندي نه تنها جلوي تولد كودكان ناشنوا در اين شمار بالا را گرفت، بلكه حتي مي توان شمار معلوليت هاي ديگر مثل نابينايي، عقب افتادگي هاي جسمي و رواني را هم كاست.
شيطنت از سر و روي متين سه و نيم ساله مي بارد اما وقتي اسمش را مي پرسم فقط سر و دهانش را تكان مي دهد بدون اينكه صدايي شنيده شود. سه ماه است از عمل جراحي كاشت حلزون در گوشش مي گذرد و گفتار درماني را مدت كوتاهي است كه آغاز كرده به همين دليل هنوز چيز زيادي از اصوات نمي فهمد.دكتر امام جمعه توضيح مي دهد بعد از چندين جلسه از برنامه ريزي دستگاه تازه، صداهايي كه فرد مي شنود با صداهايي كه افراد عادي مي شنوند شباهت مي يابد و تازه كارگفتاردرمان ها آغاز مي شود.
متين، همداني است اما براي حاضر شدن سر كلاس هاي گفتار درماني، پدر و مادرش ترجيح داده اند تا به جاي مراجعه دو نوبته در هر هفته آن هم در طول يكي دوسال، كارشان را به تهران انتقال دهند وساكن تهران شوند.
اما اكثر كساني كه به اين مركز مراجعه مي كنند امكان اسكان دائم در تهران را ندارند به همين دليل در خوابگاهي كه اين مركز در اختيار آنها قرارداده است اسكان مي يابند. گرچه در زمان تهيه اين گزارش خوابگاه در دست تعمير بود و ساكنان آن كه اكثرا هم زنان جواني هستند كه فرزندانشان را براي معالجه به تهران آورده اند، سرگردانند.
بچه هاي زير پنج سال، بيشترين شمار افرادي را تشكيل مي  دهند كه تحت عمل جراحي قرار مي گيرند اما اينجا افراد بزرگسالي را هم مي توان ديد كه به علت حادثه اي، ناشنوا شده اند و با نصب دستگاه، دوباره شنوايي خود را به دست آورده اند.
كيميا صابري فومني زني 50ساله  به دليل بيماري ديابت شنوايي و بينايي خود را از دست داده و با انجام اين عمل جراحي دوباره شنوايي خود را بازيافته است و با اين كه سه سال از عمل جراحي اش مي گذرد اما هنوز هم براي تنظيم دستگاه شنوايي به اين مركز مراجعه مي كند.
اما همه عمل هاي جراحي در اينجا موفقيت آميز نيست. دكتر از موردي مي  گويد كه نصب دستگاه در بازگشت شنوايي او تاثيري نگذاشت چرا كه سلول هاي شنوايي مغز وي پس از چندين سال بيكاري، از بين رفته  بودند.
با اينكه اينجا اكثرا از هزينه هاي سرسام آور دوا درمان و هزينه هاي جانبي آن شاكي هستند اما با اين حال، دولت تسهيلات خوبي براي شنوا كردن در اختيار افراد مي گذارد. به طوري كه بيماران از 25ميليون تومان هزينه عمل جراحي تنها يك ميليون تومان از آن را پرداخت مي كنند.
اين هزينه  از جانب هيات امناي ارزي در زماني كه امكان خريد ريالي وجود ندارد، تامين مي شود.
تاريخچه كاشت حلزون در ايران از سال 71 شروع شد يعني دقيقا شش سال بعد از مطالعه مقاله اي كه خبر از استفاده چنين روشي در اروپا را در اختيار پزشكان داخل كشور گذاشت. تيم اوليه پزشكي در سال 69 به همراه دكتر فرهادي و دكتر دانش به عنوان جراح، دكتر امام جمعه به عنوان اديولوژيست و دكتر حسن زاده به عنوان گفتاردرمان گر، آغاز به كار كرد و اين در حالي بود كه در ايران هيچ چيز به عنوان مواد آوايي وجود نداشت و هيچ كس فركانس ها و طول موج هاي اصوات زبان فارسي را نمي دانست. اين تيم به كمك دپارتمان آواشناسي دانشگاه تهران در لابراتوار صدا و سيما و مخابرات به آناليز فركانس هاي زبان فارسي پرداختند. در كتابخانه اتاق كار دكتر امام جمعه، دركنار ديوان حافظ به روايت احمدشاملو كه نظرم را جلب كرده، محصول اين كار را كه كتابي تحت عنوان «دستورالعمل توانبخشي شنيداري» است ديده مي شود. دكتر امام جمعه مي گويد سال 1371 اولين عمل جراحي كاشت حلزون روي فرد بزرگسالي به نام «كرمعلي باي»كه مسوول مخابرات يكي از شهرهاي اطراف گنبدكاووس بود و در اثر تصادف ناشنوا شده بود صورت گرفت و نتيجه كار هم عالي بود. اولين كودك ناشنوا به اسم «كامران گليار» در سال 1375 عمل شد.سالانه حدود 120 كودك ناشنوا عمل جراحي مي شوند، گرچه اين روش قابل اجرا روي همه كودكان ناشنوا نيست اما با اين حال تا امروز حدود 680 كودك ناشنوا، شنوا شده اند.
دكتر امام جمعه مي گويد: « 450كودك در نوبت عمل هستند كه حداقل بايد دو تا سه سال در نوبت باشند.» وي معتقد است اين يعني عقب بودن از استانداردهاي جهاني؛ در حالي كه در اروپا به ازاي هر شش نفر ناشنوايي كه تحت اين عمل جراحي قرار مي گيرند يك اديولوژيست وجود دارد. در كشور ما به ازاي هر 120نفر يك نفر اديولوژيست فعاليت مي كند و به راحتي مي شود حدس زد تن دادن به چنين فعاليتي تا چه حد مي تواند جانفرسا باشد. كاميار كوچولو چشم هايش را باز مي كند. باران مي آيد اين را از پنجره اي كه روبروي تختش است مي بيند، اما... مادرش همان موقع جلوي درظاهر مي شود او را انگار صدا مي كند، چيزي نمي شنود. عرق سردي روي پيشانيش نشسته است، يعني... ناگهان پدرش تكانش مي دهد از خواب بيدار مي شود،دستگاهش كه به برق زده است تا شارژ شود. را به گوشش متصل مي كند. صداي باران مي آيد و صداي مادرش كه صدايش مي كند تا صبحانه بخورد و به مدرسه برود.