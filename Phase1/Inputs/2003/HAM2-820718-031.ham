اقتصاد
20درصد عسل كشور در آذربايجان غربي
آذربايجان غربي امسال نيز با توليد 20 درصد عسل كشور عنوان نخست توليد عسل را به خود اختصاص داد.
آذربايجان غربي با داشتن حدود 766 هزار هكتار مرتع خوب و درجه يك و بيش از 68 هزار هكتار درخت بارده يكي از مناطق مستعد پرورش زنبور عسل در كشور است.
مسئولان جهاد كشاورزي آذربايجان غربي اعلام كردند اين استان داراي 307 هزار كلني زنبورعسل است كه پيش بيني مي شود از اين كلني ها 5380 تن عسل برداشت شود.
در آذربايجان غربي 2812 نفر به طور مستقيم و 500 نفر به صورت فصلي در زمينه زنبورداري فعاليت مي كنند.
برابري نرخ ارز
ارزش هر دلار آمريكا ديروز در بازارهاي مالي بين المللي به 84/0 يورو رسيده است.
به گزارش شبكه تلويزيوني يورو نيوز، هر دلار همچنين با 14/109 ين ژاپن و 6/0 پوند انگليس معامله مي شود و در سوييس ارزش هر دلار به 31/1 فرانك رسيده است.
به عبارت ديگر هر يورو با 183/1 دلار آمريكا 19/129 ين ژاپن 71/0پوند انگليس و 55/1 فرانك سوييس داد و ستد مي شود.
بهاي نفت و طلا
بهاي هر اونس طلا ديروز در بازارهاي جهاني به 376 دلار و 50 سنت رسيده است.
به گزارش شبكه يورو نيوز، ارزش هر اونس نقره نيز به 4 دلار و 88 سنت رسيده است و هر اونس پلاتين 752 دلار داد و ستد مي شود.
قيمت هر بشكه نفت خام برنت درياي شمال در بازار لندن به 28 دلار و 73 سنت رسيده است و هر بشكه نفت خام در بازار نيويورك 29 دلار و 71 سنت معامله مي شود.
سوددهي شركت ياهو به 65 ميليون دلار رسيد
ميزان سوددهي شركت اينترنتي ياهو در سه ماه سوم سال 2003 در مقايسه با مدت مشابه سال قبل با دو برابر افزايش به 3/65 ميليون دلار رسيد.
كارشناسان وال استريت به ازاي هر سهم ياهو 9 سنت سوددهي پيش بيني كرده بودند اما هر سهم ياهو 10 سنت سود به دست آورد.
علت سوددهي ياهو فعاليت هاي تبليغاتي آن در اينترنت است.
ميزان درآمد شركت ياهو در سه ماهه سوم سال جاري برابر با 8/356 ميليون دلار بود كه 43 درصد بيشتر از مدت مشابه سال قبل است.
6550 متر مربع فرش دستباف از نيشابور صادر شد
مدير شركت تعاوني فرش دستباف نيشابور گفت: از ابتداي سال جاري تا كنون بيش از شش هزار و 550 متر مربع، فرش توليد و به خارج از كشور صادر شده است.
«محمد صانعي» در گفت و گو با ايرنا افزود: اين ميزان فرش به ارزش سه ميليارد و 930 ميليون ريال در كارگاه هاي زير پوشش شركت تعاوني فرش دستباف شهرستان نيشابور بافته شده است.
وي اعلام كرد: فرش هاي توليدي بافندگان نيشابوري به كشورهاي اروپايي نظير آلمان و كشورهاي حاشيه خليج فارس صادر شده است.
صانعي افزود: هم اكنون دو هزار و 160 كارگاه خانگي فرش در شهرستان نيشابور تحت پوشش شركت تعاوني فرش دستباف جهاد كشاورزي فعاليت مي كنند. شهرستان نيشابور با حدود 500 هزار نفر جمعيت در 120 كيلومتري جنوب غربي شهر مشهد واقع شده است.
14 شركت ديگر در منطقه آزاد قشم ثبت شد
قائم مقام مدير عامل سازمان منطقه آزاد قشم گفت: 14 شركت ديگر به شركت هاي ثبت شده در اين منطقه آزاد پيوست.
به گزارش روابط عمومي سازمان منطقه آزاد قشم «جمال ظفري» افزود: مجموعه سرمايه گذاري اين شركت ها يك ميليارد و 429 ميليون ريال و 20 هزار دلار است.
وي گفت: اين شركت ها در زمينه هاي ساخت و توليد دستگاه هاي جداكننده نفت و آب، حمل و نقل دريايي، صادرات، واردات و فروش كالا و خدمات فعاليت مي كنند و دو واحد از اين شركت ها با مشاركت سرمايه گذار خارجي تاسيس مي شود.
بر اساس گزارش روابط عمومي سازمان منطقه آزاد قشم در نيمه اول سال جاري نيز 63 شركت در زمينه صنعتي، توليدي، تجاري، خدماتي، حمل و نقل دريايي و زميني، صادرات و واردات و خدمات فني مهندسي در اين منطقه ثبت شده كه با 14 شركت ثبت شده كنوني مجموع آنها به 77 واحد افزايش يافته است.
اين گزارش حاكي است براي 63 شركت مذكور نيز در مجموع هفت ميليارد و 804 ميليون ريال، 200 هزار يورو و 40 هزار دلار سرمايه گذاري شده است.