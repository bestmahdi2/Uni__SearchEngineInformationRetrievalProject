نگاه امروز
كار آمدي سياست هاي اشتغال
رشد جمعيت در دهه60 كه نيروي كار آن هم اكنون به بازار كار روانه شده باعث تشديد روند بيكاري شده است به طوري كه در حال حاضر سالانه نيازمند حداقل يك ميليون فرصت شغلي در كشور هستيم. نرخ بيكاري در سال 81 به 8/12 درصد و جمعيت بيكار به دو ميليون و 582 هزار نفر رسيده است. همچنين پيش بيني مي شود تا سال 86 بين 6 تا 8 ميليون نفر جوياي كار داشته باشيم.
آمار و ارقام نشان مي دهد كه دولت از اهداف خود در زمينه اشتغال عقب است. از اين رو، اتخاذ سياست هاي مناسب به منظور كاهش بيكاري و پديده هاي ناشي از آن كه در برنامه سوم توسعه اقتصادي، اجتماعي و فرهنگي نيز مورد توجه جدي قرار گرفته، ضروري مي نمايد.
امروزه يكي از عمده ترين ابزارهاي سياستگذاري اشتغال در كشورهاي مختلف، سياستهاي فعال بازار كار مي باشد كه هدف اصلي در اين سياستها فعال كردن بازار به منظور كمك به بيكاران جوياي كار است. دست اندركاران امور اشتغال در كشور نيز سعي نموده اند با حمايت و توانبخشي كارگاه هاي كوچك و متوسط و تأمين نقدينگي آنها از طريق پرداخت تسهيلات اشتغالزايي و با استفاده از ظرفيت هاي بلااستفاده كارگاه ها، راهكاري هرچند كوتاه مدت براي حل معضل بيكاري پيدا كنند.
وزارت كار و امور اجتماعي نيز به عنوان يكي از متوليان ايجاد اشتغال در كشور از طريق پرداخت وام هاي خوداشتغالي، اجراي طرح ضربتي اشتغال و در تازه ترين اقدام با شيوه مكانيزه اعطاي تسهيلات كارفرمايي، در اين راه گام هايي برداشته است.
برخي وظيفه وزارت كار و امور اجتماعي را ايجاد اشتغال نمي دانند بلكه معتقدند اين وزارتخانه بايد به تنظيم روابط كار بين كارفرما و كارگر همت  گمارد؛ افزون بر آن، در جهت حفظ امنيت شغلي نيروي كار و همچنين استفاده از اهرم هاي لازم و قانوني براي حفظ اشتغال موجود، تلاش نمايد. آن ها همچنين اجراي طرح هايي را كه سعي دارد تا با تزريق پول اشتغال ايجاد نمايد مسكني براي درد بيكاري تلقي مي كنند.
از سوي ديگر، دست اندركاران اشتغال نيز نقدها و نظرهاي مطرح شده پيرامون طرح ضربتي اشتغال را نشان دهنده اهميت آن دانسته و اذعان  دارند كه اين طرح يكي از راهكارهاي دولت براي حل مشكل بيكاري است و بايد در كنار راهكارهاي ديگر مورد توجه قرار گيرد، چرا كه اين طرح ها در صورت اجراي كامل نيز تنها10 درصد بيكاران را تحت پوشش قرار مي دهند. به زعم اين افراد گرچه اشتغالزايي هزينه هاي اقتصادي و اجتماعي به همراه دارد ولي اين هزينه ها بايد پرداخت شود و با توجه به ضربتي بودن طرح، تأثير آن در كاهش تورم و فشار رواني ناشي از بيكاري و توفيق 60 درصدي آن كه منشأ ايجاد اشتغال براي 295 هزار نفر جوياي كار شده را مؤيد ادامه اين طرح ها قلمداد مي كنند.
ايجاد صندوق فرصت هاي شغلي و پرداخت وام هاي خوداشتغالي با توفيق همراه نبود و سبب شد كه بسياري از دريافت كنندگان اين وام ها علاوه بر بيكاري بدهكار هم بشوند؛ اما اميد مي رفت با حمايت همه جانبه اي كه از سوي دولت و رئيس جمهور از طرح ضربتي اشتغال به عمل آمده بود اين طرح مرهمي بر زخم بيكاري باشد.
در مرحله دوم اين طرح كه از اول آذرماه جاري آغاز شده كارجويان با مراجعه به مراكز پستي، دفترچه هاي مربوطه را دريافت مي كنند و پس از تكميل و ارسال آن، در مرحله سوم وزارت كار و امور اجتماعي با اولويت بندي كارجويان واجد شرايط و براساس شاخص هاي مورد نظر كارفرما به صورت چند برابر ظرفيت فهرست گيري كرده و ليست كارجويان را براي گزينش نيروي متناسب در اختيار كارفرما قرار مي دهد.
پس از به كار گيري نيروي جديد و بيمه شدن آن، كارفرما براي دريافت تسهيلات به بانك هاي عامل معرفي مي شود. اظهار نظر درخصوص ميزان استقبال و موفقيت اين طرح نيز نيازمند گذشت زمان است.
نكته قابل توجهي كه هم  منتقدان و دست اندركاران طرح هاي اشتغالزايي به آن اذعان دارند كوتاه مدت بودن طرحهاي اشتغال و ايجاد اشتغال اندك براي خيل عظيم بيكاران در قالب اين طرح ها و از سوي ديگر مشاركت نكردن بسياري از كارفرمايان به علت اهرم هاي كنترلي و صرف وقت و هزينه لازم براي دريافت اين تسهيلات است.
بي ترديد اين طرح پاسخگوي مشكل اصلي اشتغال
نمي تواند باشد زيرا فاقد مطالعات كارشناسي و زيربنايي است. از همان آغاز طرح وزارت كار عجز و ناتواني خود را از بررسي و تشخيص ادعاهاي دروغين كارفرماياني كه به بهانه مشغول كردن چند نفر بيكار به وزارت كار مراجعه و درخواست وام سه ميليون توماني مي كردند بروز داد. از سوي ديگر آمار هاي وزارت كار در مورد ايجاد اشتغال در كشور نه بر مبناي سرشماري كه برمبناي بسيار تقريبي و غيردقيق حاصل تقسيم سرمايه گذاري ادعا شده در پروانه هاي تأسيس و موافقت هاي اصولي وزارت صنايع بر رقم تقريبي سرمايه سرانه اشتغال قرار گرفت به همين دليل برنامه ريزان و تصميم گيران كشور هيچگاه آمار صحيحي از ايجاد اشتغال در اثر سرمايه گذاري پيش رو نداشتند. ادعاي وزارت كار براي حل مسئله بيكاري اين واقعيت را تحت الشعاع قرار داد كه تنها و اصلي ترين راه حل رفع بيكاري سرمايه گذاري مولد و رفع موانع اين سرمايه گذاري است. وزارت كار و امور اجتماعي اما اين بار فراموش كرد كه مؤثرترين نقش را براي رفع معضل بيكاري بايد با اصلاح قانون كار در جهت ايجاد امنيت سرمايه گذاري ايفا كند نه با توزيع وام هاي سه ميليون توماني در ميان افرادي كه فقط اهداف كوتاه مدت دارند. وزارت كار با بي توجهي به جو نامساعدي كه اجراي قانون كار و آراء غيركارشناسانه هياتهاي حل اختلاف و تشخيص عليه كارفرمايان به ويژه توليدكنندگان كوچك و متوسط مي دهند سبب شده است تا قانون كار خود به عنوان يك عامل ضداشتغال در ميان كارآفرينان مطرح شود و اي كاش وزارت كار و وزير محترم آن به جاي اتلاف وقت در طرح هاي به اصطلاح ضربتي نظري نيز به طرح هاي بنيادين چون اصلاح قانون كار و اجراي صحيح آن داشته باشند.