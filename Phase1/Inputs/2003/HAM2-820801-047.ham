خبرنگاران بدون مرز، آمريكا و اسرائيل را متهم به اقدام عليه خبرنگاران كرد
خبرنگاران بدون مرز، رژيم صهيونيستي و آمريكا را متهم به انجام اقدامات غيرقابل قبول عليه خبرنگاران در سرزمين هاي اشغالي فلسطين و عراق كردند.
به گزارش خبرگزاري دانشجويان ايران به نوشته  روزنامه  جنگ، گروه خبرنگاران بدون مرز در دومين گزارش سالانه  خود از آزادي هاي مطبوعات در جهان آورده است كه وضعيت استانداردهاي آزادي رسانه ها در آسيا بسيار وخيم است و هشت كشور از 10 كشوري كه در انتهاي جدول تهيه شده از سوي اين گروه قرار دارند، از آسيا هستند.
خبرنگاران بدون مرز به آمريكا و رژيم صهيونيستي براي احترام به آزادي مطبوعات در داخل مرزهايشان و عملكرد آنها در خارج از مرزها دو رتبه  جداگانه داده است.
سخنگوي اين گروه مي گويد: «ارتش اسراييل به دليل آزار و تهديد خبرنگاران در نوار غزه و كرانه  باختري مقصر است.»خبرنگاران بدون مرز در اطلاعيه اي اعلام كرده است: «ارتش اسراييل به خشونت عليه خبرنگاران در سرزمين هاي اشغالي ادامه مي دهد و ارتش آمريكا مسئول مرگ چندين خبرنگار طي جنگ در عراق است.» اين گروه مستقر در پاريس مي افزايد كه رژيم صهيونيستي و آمريكا دو طرفي هستند كه هرگز در اظهاراتشان از تأكيد بر آزادي بيان چشم پوشي نمي كنند. آمريكا در احترام به آزادي بيان در داخل كشورش رتبه سي ويكم و براي احترام به آزادي بيان در خارج از مرزهايش رتبه ي صد و سي وپنجم را در ميان 164 كشور جهان كسب كرده است. رتبه هاي رژيم صهيونيستي به ترتيب در داخل 44 و در خارج از مرزهايش 146 بوده است. اين رتبه بندي حاصل گفتگو با خبرنگاران، فعالان حقوق بشر، محققان و كارشناسان حقوقي است. سخنگوي گروه خبرنگاران بدون مرز مي گويد: «طي جنگ تحت رهبري آمريكا در عراق 12 خبرنگار كشته شده اند كه ارتش آمريكا مسئول مرگ پنج تن از آنهاست. دو تن از اين خبرنگاران براي خبرگزاري رويتر كار مي كردند.»سعيد ابوطالب و سهيل كريمي دو مستند ساز ايراني مدت ها است در عراق در اسارت نيروهاي آمريكايي به سرمي برند و تلاش هاي ديپلماتيك براي آزادي آنها تاكنون نتيجه نداشته است.