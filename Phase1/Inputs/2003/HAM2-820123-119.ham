حاشيه ورزش
• مشكل امنيتي، سياسي
بعد از وامصيبتا و مرثيه سرايي محمدرضا طالقاني در مورد وضع اسف بار كشتي مازندران، ظاهرا مسئولان مختلف كشوري و لشگري مازندران تكاني خورده اند و قرار است به كشتي هم فكر كنند. ظاهرا داد و هوارهاي طالقاني در مورد جمع شدن تشك هاي كشتي و بر پا شدن ميزهاي بيليارد به جاي آنها بدجوري تاثر مقامات را برانگيخته است. علي كريمي معاون سياسي، امنيتي استانداري مازندران - با علي كريمي بازيكن فعلي تيم الاهلي اشتباه نشود - در پاسخ به دادخواهي طالقاني اعلام كرده كه به ورزش كشتي كمك خواهد شد. وي اظهار داشته كه در حال حاضر نمي توان عدد و رقم مشخصي را براي اين منظور اعلام كرد اما به زودي اخبار مربوط به كمك ها اعلام خواهد شد. به اين مي گويند يك مسئله سياسي و امنيتي.
• خودزني
بعد از ضرب و حرج يوسف بخشي زاده مدافع تيم فوتبال صنعت نفت آبادان توسط افراد ناشناس در روز چهارشنبه گذشته به نظر مي آيد نگراني هاي جديدي در محدوده اين تيم پرطرفدار ايجاد شده است. بخشي زاده كه با ضربات چاقو مورد حمله قرار گرفته و از ناحيه كمر و كتف زخمي شده است اظهار داشته كه هيچ خصومت شخصي ندارد و احتمالا اين مسئله با فوتبال بي ارتباط نيست. ظاهرا باخت نفت به برق شيراز حسابي اعصاب برخي از طرفداران آبادان را به هم ريخته كه حتي حاضر شده اند بازيكن تيم محبوبشان را زخمي كنند. با اين حساب بايد خدا را شكر كرد كه هنوز دروازه بان اين تيم سالم است، چرا كه اگر مسئول مستقيم گل خوردن ها دروازه بان بود حتما سرش را از دست مي داد. استغفرالله!



•تقويت روحي
ظاهرا دليل جديدي براي شكست ها و ناكامي هاي پرسپوليس پيدا شده. «بچه ها از قيافه ابراهيمي خسته شده بودند. » اين جمله علي پروين نشان مي دهد كه بازيكنان پرسپوليس چقدر حساس و ريزبين هستند و به خاطر خسته كننده بودن از قيافه ابراهيمي بد بازي مي كرده اند. پيشنهاد مي كنيم ناصر خان سري به پزشكان معجزه گر جراحي پلاستيك بزند تا حداقل چند نفر آدم جديد و خوش تيپ مثل لئوناردو دي كاپريو، ابوالفضل پورعرب، آقا رشيد و صفر كشكولي به كادر فني پرسپوليس دعوت شوند تا تنوعي هم براي بچه ها ايجاد شود.
• باز هم فيلا
اين مسئله محروميت ميزباني مسابقات جهاني كشتي هم بدجوري ما را از خواب و خوراك انداخته. به همين دليل است كه تمام افراد مسئول در سازمان در اين مورد اظهارنظر مي كنند. علي كفاشيان در مصاحبه اي اعلام كرده كه اين تصميم كاملا سياسي و مغرضانه است و با توجه به موقعيت مناسب ايران در فيلا اين مشكل از راه رايزني حل خواهد شد. جالب است كه مسئولان ديگر كشتي ما هميشه از طرفداري فيلا از روسيه شكايت داشتند نه آمريكا. به هر حال شايد بد نباشد كه در اين مسئله سياسي هم سياستمداران ما وارد گود شده و مسئله را حل و فصل كنند.
• ريشه كن نمي شود كه نمي شود
«ژك روگ» رئيس كميته بين المللي المپيك مي گويد كه دوپينگ هرگز در جهان ريشه كن شدني نيست اما به اجرا گذاشتن قانون جهاني مبارزه با دوپينگ تا حدود نسبتا زيادي به مقابله با اين معضل در جهان ورزش كمك مي كند. به گزارش خبرگزاري فرانسه از آتن، روگ در مصاحبه با روزنامه كاتيمريني يونان گفته است: ما قبول داريم كه دوپينگ هرگز در جهان از بين رفتني نيست اما وظيفه داريم تا سرحد امكان با تمامي ابزارهايي كه در دسترس داريم براي پايين آوردن ميل عمومي به ارتكاب آن بكوشيم و در اين راه هم تا حدود زيادي موفق بوده ايم.
در تاريخ پنجم مارس گذشته(15 اسفند)در اجلاس جهاني مبارزه با دوپينگ در كپنهاگ دانمارك، قانون جهاني مبارزه با دوپينگ به تصويب نمايندگان همه كشورهاي جهان رسيد. اين نمايندگان اعم از شخصيت هاي سياسي و ورزشي بودند. اين قانون براي هماهنگ شدن نحوه برخورد با ورزشكاران دوپينگي در كليه كشورها و كليه ورزش هاي جهان به امضا رسيد. اين قانون يا كد جهاني از بازي هاي المپيك 2004 آتن به اجرا گذاشته مي شود.
رئيس كميته بين المللي المپيك در اين مصاحبه به موضوع ديگري كه نگراني محافل جهاني ورزش را برانگيخته اشاره كرد و آن موضوع پيشرفت علم ژنتيك و شبيه سازي(كلونيزاسيون)است كه به گفته روگ در آينده نه چندان دور مي تواند به ورزش هم نفوذ كرده و زمينه تقلب را به راحتي فراهم آورد. روگ گفت كه هم اكنون اين مورد در جهان ورزش مشاهده نشده اما امكان اينكه در آينده شاهد آن باشيم بسيار زياد است.
• رقيب آرمسترانگ مي آيد
يان اولريش قهرمان سابق رقابت هاي دوچرخه سواري دور فرانسه موسوم به توردوفرانس پس از يك دوران 15 ماهه محروميت و آسيب ديدگي، چراغ سبز بازگشت به مسابقات را دريافت كرد. به گزارش خبرگزاري رويترز از پاريس، مسئولان برگزاري مسابقات توردلاسارته فرانسه روز سه شنبه ساعاتي قبل از آغاز اين رقابت ها تاييد كردند يان اولريش از اين پس مجاز به شركت در پيكارهاي دوچرخه سواري است. دوچرخه سوار 29 ساله آلماني به خاطر استفاده از داروي نيروزاي آمفتامين تا 23 مارس از شركت در رقابت هاي اين رشته ورزشي محروم بود.
گفته مي شود اين قهرمان سابق توردوفرانس در سال،1996 تنها كسي است كه در مهم ترين رويداد دوچرخه سواري جهان قادر به رقابت با لانس آرمسترانگ آمريكايي(فاتح چهار دوره پياپي اين پيكارها)است. اولريش پس از قطع رابطه با تيم تله كام، در ماه ژانويه به تيم آلماني كاست ملحق شد. وي در گفت وگو با روزنامه اكيپ فرانسه گفت: در دوران محروميت احساس مي كردم به پايان خط رسيده ام و در نظر داشتم از دوچرخه سواري كناره گيري كنم. ديگر توان ادامه اين ورزش را در خود نمي ديدم و نمي خواستم ادامه دهم. مسابقات توردوفرانس به عنوان مهم ترين رقابت جهان در رشته دوچرخه سواري همه ساله اواخر بهار در فرانسه برگزار مي شود.