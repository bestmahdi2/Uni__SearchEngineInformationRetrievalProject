7 درصد افراد بالاي 30 سال تهراني دچار ديابت هستند
كارشناس مسؤل برنامه كنترل و پيشگيري ديابت وزارت بهداشت، درمان و آموزش پزشكي اعلام كرد: 7 درصد افراد بالاي 30 سال تهراني دچار ديابت و 14 درصد آنها گرفتار عدم تحمل گلوكز هستند.
دكتر عليرضا مهدوي با اعلام اين خبر به خبرگزاري دانشجويان ايران گفت: چيزي حدود 3 درصد افراد جامعه و نزديك به 2 ميليون نفر در كشور مبتلا به ديابت هستند كه 90 تا 95 درصد آنها «ديابت تيپ دو» و 5 تا 10 درصد آنها «ديابت تيپ يك» است. وي با اشاره به اين كه «ديابت تيپ دو» ارتباط مستقيمي با شيوه زندگي افراد دارد، افزود: لذا در سالهاي اخير به دليل شيوه زندگي و نحوه تغذيه اين بيماري رو به افزايش است. به گفته وي، 50 درصد بيماران ديابتي بدون دارو و با رژيم غذايي و ورزش قابل درمان هستند.
از سوي ديگر رئيس انجمن ديابت ايران اين بيماري را چهارمين علت مرگ در دنيا دانست و گفت: سالانه 70 ميليارد تومان صرف درمان بيماران ديابتي در كشور مي شود.
دكتر اسدالله رجب در گفت وگو باخبرگزاري دانشجويان ايران، با بيان اين كه تغذيه غلط و كم تحركي علت اصلي بروز ديابت است، خاطرنشان كرد: متاسفانه بخش عمده غذاي روزانه افراد كشور مواد قندي سريع الجذب نظير شيريني جات است و در حال حاضر ايرانيان با مصرف روزانه 15 ليتر نوشابه مقام اول در مصرف را دارند. وي مصرف ميوه  به جاي شكلات، كلوچه در كودكان دبستاني و غذاهاي سنتي به جاي غذاهاي سريع را از راههاي پيشگيري از بروز ديابت دانست و اظهار داشت: متاسفانه ديابت جزو بيماريهاي خاص محسوب نمي شود و قابل پيشگيري با واكسن نيز نيست لذا آموزش نقش بسيار مهمي در پيشگيري از بروز بيماري دارد. دكتر رجب افزود: 50 تا 70 درصد ديابتي ها به ويژه تيپ دو اطلاعي از بيماري خود ندارند و حين بروز عوارض متوجه بيماري مي شوند. دكتر رجب مشكلات قلبي و عروقي، چشمي و كليوي را از عوارض اين بيماري دانست و يادآور شد: 50 درصد افراد دياليزي به دليل بيماري ديابت دچار مشكلات كليوي شده اند.