گزارشي از تلويزيون عراق
يك روز مانده به جنگ
مجلس عراق آنقدرها هم مجلس نيست يك سالن ساده است و ميز و صندلي هايي كه نه ميكروفن دارد و نه حتي جايي براي پهن كردن دفتر و دستك البته چه نيازي به اينها مي توانستهباشد
دجله از ميان بغداد مي گذرد و پل عظيم و زيباي الرشيد كه به نام هارون خليفه عباسي نهاده شده است و يادآور هزار و يك شب، شهر را از اين سو به آن سو مي گذراند؛ اين تصوير نمادين پايتخت صدام است كه تلويزيون عراق به آنتن مي فرستد. يك روز به پايان مهلت آمريكا به عراق مانده و عراقي ها در بخش قديمي شهر كه خانه هاي سه، چهار طبقه احاطه اش كرده اند تظاهرات مي كنند. دوربين تلويزيون عراق كه سر تا ته خيابان را ورانداز مي كند بيش از پنج، شش هزار نفر را نشان نمي دهد، معلوم نيست آن باقي 5 ميليون بغدادي كجايند، اما در ميان همين مردمي كه ابراز احساسات مي كنند و بالا و پايين مي پرند و بيننده را به ياد كارناوالي شاد مي اندازند همه جور آدمي پيدا مي شود. از چهره هاي نحيف آفتاب سوخته تا زنان روبنددار و بي حجاب و بعثي هاي چاق با لباس سبز حزب كه هنوز كلاشينكف هاي ميراث رسيده از جنگ ايران را در دست دارند و تير هوايي در مي كنند.
چند بعثي كه درجه شان مشخص نيست ـ درجه ها در عراق با ستاره نيست كه با موشك مشخص مي شود، موشك روي شانه سرلشكري را مي رساند و خود صدام هم عقاب نمادين تمدن بين النهرين را بر شانه هايش نشانده و لابد تمثيلي است از سعادت فرود آمده بر مردم عراق ـ روي بالكني ايستاده اند و جمعيت حاضر را بر اين جهش هاي اسپندوار تشويق مي كنند و اسلحه هايشان را بالا و پايين مي برند. تنها چيزي كه بر دست مردم ديده مي شود عكس هاي متنوع صدام است، صدام مثل يك مانكن همه جور لباسي بر تن كرده است و اين مجال را مي دهد كه هر كس با هر لباسي كه دوست دارد از صدام عكسي داشته باشد، با سيگار برگ كوبايي، با دشداشه، كلاه تگزاسي، و كت و شلوار فرانسوي انگار تنوع خريدهاي تسليحاتي عراق صدام را جهان وطني كرده است.
جمعيت يك شعار را بيش از هر حرف و حديثي دم مي گيرد، شعاري كه در اين سي سال جاي هر چه شعر و ترانه اي را گرفته است: «عاش العراق و سلمت يا صدام»، زندگي كن عراق و سلامت باش صدام. يك ساعتي مي گذرد و تلويزيون عراق از پخش اين پايكوبي دست بردار نيست، براي آنهايي كه شبكه ماهواره اي عراق را مي بينند خسته كننده است اما هر لحظه اش كه مي گذرد اين سوال پيش مي آيد كه آيا 24 ساعت بعد و زير بمباران هايي كه به واقع مانند باران باروت بر دجله خواهد باريد، اين دست افشاني ادامه خواهد داشت.
عاقبت براي پخش مستقيم مذاكرات مجلس عراق كارناوال به پايان مي رسد، مجلس عراق آنقدرها هم مجلس نيست، يك سالن ساده است و ميز و صندلي هايي كه نه ميكروفن دارد و نه حتي جايي براي پهن كردن دفتر و دستك، البته چه نيازي به اينها مي توانسته باشد. ميز كار صدام به اندازه وسعت عراق پهنا داشته و براي يك بار «نعم» گفتن نيز نيازي به تجمل و ميكروفن نبوده است. سعدون حمادي پشت ميزي سرتاسري كه ناخودآگاه ميز دادگاه را تداعي مي كند، نشسته. حمادي پير است، قوز واضحي دارد و اندكي خم شده، نگاهش تا رديف اول صندلي ها بيشتر نمي رود، صدايش خسته است و حتي با بلندگو هم رمقي نمي گيرد و با اشاره به نماينده اي كه نوبت نطقش رسيده و نامش را خوانده، فرمان اظهار نظر مي دهد و بعد نماينده بلند شده و شروع مي كند. نام صدام را مي توان در تمام صحبت هاي نمايندگان شنيد كه همچون ورد و حرزي تكرار مي شود، نماينده بعدي همان حرف هاي نماينده قبلي را مي زند، تنها چيزي كه مي تواند گفته ها را با هم متمايز كند، صداهاي زير و بم است، مجلس عراق ملغمه اي است از آنچه بر خاورميانه در اين قرن گذشته، تقابل صوري سنت و مدرنيسم كه فقط در لباس ها تجلي كرده و بر آن تعارض دروني صحه مي گذارد، انواع و اقسام نماينده ها جمع اند، با كراوات، و لباس هاي فاخر عربي كه آل سعود بر تن مي كنند و صدام نيز به گمان رهبري اعراب در يكي از كليپ ها يك باري آن را به تن كرده و جمعيت برايش هلهله كشيده اند، حتي معمم نيز مي توان در ميان نمايندگان ديد. نوبت به يكي از نمايندگان كه گويا منتخب ايلات جنوب عراق است رسيده، بلند مي شود و شروع مي كند به شعر خواندن، قصيده اي 60 ـ 50 بيتي در رثاي صدام و عرق و حميت عربي. رجزهاي جاهلي را به ياد مي اندازد، حضار به وجد آمده اند و برمي خيزند و مشت هايشان را بالا مي آورند و شعار مي دهند كه: «به جان و خونمان حمايتت مي كنيم اي صدام»، حالا ديگر حمادي هم نشسته ابراز احساسات مي كند، مشتش را بالا آورده و چيزي را زمزمه مي كند، جلسه مذاكره مجلس تبديل شده به مشاعره، نه بحثي درمي گيرد و نه مخالف و موافقي در كار است، حتي يك نفر بحث را به روابط ديپلماتيك عراق و اشتباهات گذشته و چگونگي جنگي نابرابر با ابرقدرت دنيا نمي كشاند، كارناوال از خيابان به مجلس آمده است. دجله بي خيال آنچه در پيرامونش مي گذرد، به حركت هزاران ساله اش ادامه مي دهد. ساعت 9 شب است تنها هفت ساعت تا پايان اولتيماتوم آمريكا مانده است، تلويزيون ساعت القشلقه ساعت قديمي بغداد كه يادگار استعمار انگليس است را نشان مي دهد و بعد از تكرار كارناوال خياباني مجري چشم سبز اخبار با سبيل شسته و رفته سرمي رسد. در عراق گويا همه چيز سبيل دارد. سبيلي كه شايد نشانه همبستگي با صدام است و همه چيز را به شكل صدام درآورده است. مجري اخبار خبر تظاهرات ضدجنگ و اختلاف آمريكا و اروپا را پخش مي كند و مي خواهد به تمامي عراقي ها حالي كند كه دنيا طرفدار عراق صدام است. پس از اخبار كليپ 40 دقيقه اي پخش مي شود كه جمع تمام خوانندگان مرد عراقي در آن جمع است(به هر حال جنگ را مردان راه مي اندازند و صداي مردانه مي طلبد). البته در پشت سر خوانندگاني كه همگي يك آهنگ را مي خوانند كه ترجيع بندش اين است كه ما از عراق، خانه صدام دفاع مي كنيم. يك گروه كر مردانه و زنانه ايستاده اند كه هم همنوايي مي كنند و هم شعرها را با سر تأييد مي نمايند. كليپ بالاخره تمام مي شود و نوبت به يك گزارش از نظرات بغدادي ها مي رسد، مجري سبيلوي عراقي با لباس نظامي سبز حزب بعث از مردم مي پرسد آيا صدام را دوست داريد جواب روشن است «نعم». يكي از حضار هم كاسه داغ تر از آش مي شود و مي گويد اصلا طرح اين سوال غلط است صدام حسين رهبر بزرگ ماست و اسرائيل را از بين مي برد و دشمن صهيونيسم است. خبرنگار حزب بعث به سراغ يك بچه چهارساله كه لباس نظامي تنش كرده اند مي رود و مي پرسد عمو صدام را دوست داري و بچه هم كلي در اين باره حرف مي زند. ديگر چيزي تا زمان حمله نمانده است. گزارشي از شهرستان ها پخش مي شود. مجري با لباس عربي در زير خيمه اي با رئيس و اعضاي قبيله بحمدان نشسته است. رئيس قبيله اعلام مي كند كه قبيله اش آمريكا را شكست مي دهد و از بوش به عنوان بوش صغير نام مي برد آن وقت كليپي از دوران خوش صدام پخش مي شود. صدام ميان قبائل است و رقص شمشير را نگاه مي كند و مي خندد و گاهي تير در مي كند و به جشن مي پيوندد و بعد صدام را در حال شنا كردن با يكي از بعثي ها نشان مي دهند و بعثي عزمش را جزم كرده تا از صدام عقب بماند. دوربين دوباره به جمع بانشاط قبيله بحمدان بازگشته، اعضاي قبيله اين بار قرآني را به دست گرفته اند و قسم مي خورند كه از صدام دفاع مي كنند. برنامه هاي نزديك به ساعت حمله ديگر زنده نيست، كارناوال خياباني تكرار مي شود، سربازان عراقي در سنگرهاي خياباني شعار مي دهند و صدام شنا مي كند و تير مي اندازد، ساعت شش صبح است 40 موشك كروز به عراق شليك مي شود و تلويزيون عراق قطع مي شود.