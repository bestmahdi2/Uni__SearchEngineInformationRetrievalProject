هفته آينده اعلام مي شود
رأي ديوان بين المللي دادگستري درباره شكايت ايران عليه آمريكا
ديوان بين المللي دادگستري ركن قضايي ملل متحد، هفته  آينده رأي خود را پيرامون دعواي بين جمهوري اسلامي ايران و آمريكا در مورد قضيه  سكوهاي نفتي صادر خواهد كرد.
به گزارش ايسنا، به دنبال حمله  ناوشكن هاي آمريكايي به سكوهاي نفتي رشادت، رسالت، سلمان و نصر طي سالهاي 1366 و 1367، جمهوري اسلامي ايران با استناد به عهدنامه  مودت 1955 ميان دو كشور در دوم نوامبر 1992، عليه ايالات متحده  آمريكا طرح دعوا كرد.
براساس اين گزارش، جمهوري اسلامي ايران از ديوان بين المللي دادگستري تقاضا نمود تا اعلام دارد كه ايالات متحده  آمريكا با حمله و انهدام سكوهاي نفتي ايران در 19 اكتبر 1987 و 18 آوريل 1988، تعهدات خود در قبال ايران از جمله تعهدات مندرج در مواد 4 و 10 عهدنامه  مودت را نقض نموده است و لذا متعهد به پرداخت خسارات مربوطه مي باشد.
در مقابل، ايالات متحده  آمريكا نيز در 23 ژوئن 1997 دعواي متقابلي را عليه ايران به ثبت رسانيد و در آن مدعي شد كه ايران با حمله به كشتي ها، مين گذاري در خليج فارس و ساير اقدامات نظامي طي سالهاي 1987 و 1988، تعهدات خويش را نسبت به ايالات متحده آمريكا نقض نموده است.
ديوان بين المللي دادگستري پس از انجام بررسي هاي لازم در مورخه 6 نوامبر 2003 برابر با 15 آبانماه سال جاري نظر نهايي خود را پيرامون اين دعوا اعلام خواهد نمود.