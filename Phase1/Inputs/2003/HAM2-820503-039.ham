كتاب
شكسپير عاشق
انتشارات دانشگاه شيكاگو به تازگي كتابي درباره نحوه عمل مغز به بازارعرضه كرده است.
اين كتاب كه توسط دو محقق به نام«پل ماتيوز و جفري مك كواين» تحريرشده است وعنوان ديدگاه شاعر درباره مغز: فهم كاركرد مغز از طريق بررسي آثار شكسپير و دانش تصويرنگاري مغز نام دارد.
يكي از دو نويسنده كتاب متخصص زيست - عصب شناسي است و ديگري متخصص ادبيات انگليسي و آن دو از نمايشنامه هاي شكسپير براي توصيف و توضيح كاركردهاي شناختي مغز بهره گرفته اند.
منبع الهام اين دو نويسنده احتمالا فيلم «شكسپير عاشق» بوده كه در سال 1998 بر صحنه آمد و ماجراي تلاش شكسپير جوان را نشان ميداد كه در صدد بود با غلبه بر محدوديت زماني و فشارهاي بيروني, در موعد معين نمايشنامه اي را كه عنوانش به وسيله رقيب ادبي او, كريستوفرمارلو, پيشنهاد شده بود به پايان برساند.
دو نويسنده كتاب را در قالب يك نمايشنامه در هفت پرده تنظيم كرده اند كه هر يك به يكي از مباحث مربوط به مغر ارتباط دارد. نظير« ذهن ها و مغز ها »،«جهان دروني ما»،«هفت مرحله عمر آدمي».
هر يك از پرده ها شامل چند صحنه است كه عناوين هر يك موضوعات فرعي مورد نظر نويسندگان را مشخص مي سازد مانند «شگفتيهاي مغز آدمي» و «جاي دادن مغز يك انگليسي در ذهن يك فرانسوي ».
هر يك از صحنه هاي كتاب با توصيف داستان اصلي با يكي از ماجراهاي فرعي نمايشنامه هاي شكسپير آغاز مي شود و با توضيحات علمي و فني درباره اين قالب داستاني ادامه مي يابد.
كتاب در مجموع حاوي 34 صحنه است كه موضوعات گوناگوني مربوط به پيشرفتهايي را كه در حوزه بررسي مغز صورت گرفته دربر مي گيرد.
هرچند طرحي كه نويسندگان براي ارايه مطالب مورد نظر خود تنظيم كرده اند بديع و جالب است, اما تحليلهايي كه به خواننده عرضه مي كنند چندان اطلاع بخش نيست.
به عنوان مثال نويسندگان توضيح مي دهند كه «شكسپير يك ناظر دقيق احوال و روحيات انساني به شمار مي آمد» و يا آنكه «برخي شخصيتهاي نمايشنامه هاي شكسپير در قالب غزل و اشعار مقفي با خود به گفت وگو مي پردازند» يا «شكسپير با جهاني سرشار از معاني و مفاهيم در ارتباط نزديك بود و يافته هاي اين جهان را در قالب عبارت و يا در هيئت نمايشنامه ها به مخاطبان خويش ارايه مي كرد.»
كتاب با تصاويري از اجراي نمايشهاي شكسپير و نيز تصاوير رايانهاي از مغز آدمي همراه است, اما تصاوير رايانهاي چندان روشن نيست و اطلاعات همراه آنها در مواردي دقيق نيست و در مواردي ديگر چندان راه گشا به نظر نمي رسد.
توضيحات عملي كتاب عمدتاً محدود به فعاليتهاي كاركردي مغز آدمي بر اساس اطلاعاتي است كه از تصويرنگاريها به دست مي آيد، اما نويسندگان از توضيح تفاوت ميان روشهاي مختلف تصويرنگاري از مغز نظير روش متكي به تشديد مغناطيسي يا «ام آر آي» و روش متكي به «سطح نگاري پوزيتروني» غفلت ورزيده اند.
در مواردي نيز توضيحات مربوط غير دقيق است. به عنوان مثال هر چند دستگاه تصويرنگاري موسوم به «اف ام آر آي» كه جنبه هاي كاركردي مغز را با استفاده از تشديد مغناطيسي ترسيم مي كند، دركار تصويرنگاري مغز انقلابي بوجود آورده است, اما بر خلاف آنچه كه در كتاب نوشته شده در اين روش مقدار خوني كه در مغز جريان مي يابد مورد آشكار سازي قرار نمي گيرد، بلكه تغييراتي را كه در ترازهاي پارامغناطيسي يك مولكول خاص واقع مي شود، مشخص مي سازد.
در مورد ارتباط اين تغييرات كه علايمي متناسب با سطح اكسيژن موجود در خون توليد مي كنند و فعاليتهاي سلولهاي مغز كاوشهاي زيادي صورت گرفته.
اين تحقيقات كليد فهم رويدادهايي است كه در لايه هاي دروني مغز رخ مي دهد.
اما اطلاعاتي كه تاكنون از رهگذر اين بررسي ها به دست آمده نمي تواند ادعاي نويسندگان كتاب را به كرسي بنشاند كه معتقدند اين اطلاعات به تنهايي مي توانند «كاركردهاي مغز در حوزه انديشيدن، احساسات، و نيز بيماريهاي رواني كه شكسپير توصيف كرده، معين مي سازند.»
هر چند فهم كاركردهاي مغز و توضيح آن براي خوانندگان عادي از اهميت زياد برخوردار است، اما يكي از خطراتي كه كتابهاي علمي به زبان ساده براي عامه را تهديد مي كند آن است كه نويسندگان دراثر افراط در ساده كردن مطالب، عملاً خوانندگان را به اشتباه بيندازند.
از جمله درسهايي كه از نمايشنامه هاي شكسپير مي توان گرفت آن است كه انديشه هاي عميق و پيچيده قابل انتقال به مخاطبان علاقمند و غير متخصص هست به شرط آنكه زباني كه براي بيان آنها انتخاب مي شود از عمق و غناي لازم در عين زيبايي و استواري مناسب, برخوردار باشد.