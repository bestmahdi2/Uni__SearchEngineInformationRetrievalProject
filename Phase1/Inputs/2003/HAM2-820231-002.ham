مديركل دفتر تثبيت شن و بيابان زدايي
20 ميليون هكتار از مناطق بياباني تحت تأثير هجوم شن هاي روان است
مديركل دفتر تثبيت شن و بيابان زدايي سازمان جنگل ها، مراتع و آبخيزداري كشور از اقدامات مربوط به امور بيابان زدايي در قم بازديد كرد.
به گزارش ايسنا، در اين بازديد يك روزه، پروژه هاي بيابان زدايي شده در راستاي طرح ملي، اقدامات بيابان زدايي در منطقه حسين آباد، پل و اطراف كوه نمك قم مورد ارزيابي قرار گرفت. اين اقدامات شامل نهالكاري گونه هاي آرتيپلكس، قره داغ،تاغ، بذرپاشي، قرق و نگهداري عمليات سال هاي قبل و ذخيره نزولات آسماني است.
همچنين مهندس جارياني مديركل دفتر تثبيت شن و بيابان زدايي سازمان جنگل ها و مراتع ضمن اعلام سابقه بيش از 35 سال فعاليت هاي بيابان زدايي و احياي اراضي بياباني در ايران به لزوم اين فعاليت ها با توجه به عرصه وسيع بيابان هاي طبيعي كشور و كانون هاي بحران تأكيد كرد و گفت: 20 ميليون هكتار مناطق بياباني در كشور تحت تأثير هجوم شن هاي روان و فرسايش قرار داشته و تاكنون 2 ميليون هكتار از اين عرصه در سطح كشور و 30 هزار هكتار در سطح استان قم احيا و داراي پوشش جنگلي شده است.
وي افزود: با وجود وسعت كانون هاي بحران بياباني در كل كشور(6 ميليون هكتار)حدود 30 درصد از كل اين عرصه در استان  قم(98 هزار هكتار)است كه باعث
خسارت هايي از جمله تخريب اراضي كشاورزي، خطوط ارتباطي و منشأ گرد و غبار شده كه نياز به بيابان زدايي دارند.