با تدوين موضوع ميراث فرهنگي و گردشگري در برنامه چهارم توسعه
در آمد هاي ارزي كشور از طريق ميراث فرهنگي افزايش مي يابد
گروه علمي فرهنگي: رئيس كميسيون فرهنگي مجلس شوراي اسلامي از سازمان مديريت و برنامه ريزي كشور خواست در تدوين برنامه چهارم توسعه كل كشور، موضوع ميراث فرهنگي و گردشگري را به عنوان «اقتصاد فرهنگي»، جايگزين بخش عمده اي از درآمدهاي نفتي كشور كند.
به گزارش ميراث خبر، «احمد پورنجاتي» تصريح كرد: «اگر مجموعه شرايط و لوازم موردنياز براي اقتصادي كردن ميراث فرهنگي فراهم شود، حداقل در سال هاي نخست اجراي برنامه، قادر خواهيم بود بيش از يك سوم درآمدهاي نفتي را از طريق اقتصاد ميراث فرهنگي به دست آوريم.»
رئيس كميسيون فرهنگي مجلس افزود: «بايد در لايحه برنامه چهارم توسعه كه طي ماه هاي آينده تقديم مجلس مي شود، سهم ميراث فرهنگي، در اعتبارات عمراني و جاري ارتقاء يابد تاامكان نگهداري ميراث هاي فرهنگي و احيا آنها فراهم شود و براي تأمين اين هدف، مجلس نيز تمام همت خود را براي بهسازي وضعيت ميراث فرهنگي به كار خواهد بست.»
پورنجاتي ضمن تأكيد بر اهميت ميراث فرهنگي گفت: «ميراث فرهنگي هر كشوري، شناسنامه ملي آن كشور به شمار مي آيد و همان طور كه هر فردي براي معرفي خود، ناگزير به ارائه مشخصات شناسنامه اي و هويتي است، هر ملت و جامعه اي نيزبا اتكا به ميراث فرهنگي مي تواند هويت خود را بشناسد و آن را به ديگران نيز بشناساند.»