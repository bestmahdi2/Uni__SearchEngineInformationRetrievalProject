گفت وگو با محمدعلي كريمي مدير عامل شركت سهامي فرش
گره هاي ايراني فرش
بخشي از يارانه صادراتي به جيب پيمان فروش ها مي رود و بخشي هم موجب مي شود فرش در كشور مقصد ارزان تر فروش برود
بهمن احمدي امويي
اين روزها وزارت بازرگاني در تلاش است تا وضعيت نابسامان فرش كشور را در قالب سازمان فرش بهبود بخشد. وضعيتي كه خود در به وجود آمدن آن بي تاثير نبوده است. محمدعلي كريمي مديرعامل شركت سهامي فرش، كسي است كه قرار است اين امر را انجام دهد. اگر چه او اذعان دارد كه تاكنون افراط و تفريط بسياري از سوي دولت در مورد فرش صورت گرفته است، اما مي گويد: ما حالا به اشتباهات گذشته خود پي برده ايم و درصدد اصلاح وضع موجود هستيم.
• • •
• به نظر مي رسد دولت درصدد است كه در مورد چگونگي دخالت در صنعت فرش كشور، تغيير و تحولي را به وجود آورد. به عنوان اولين سوال، مي خواهم بدانم دولت و مسئولان دولتي و مشخصاً وزارت بازرگاني چه ديدگاهي به فرش داشته اند و چگونه به آن نگاه مي كردند؟ آيا فرش منبعي براي كسب درآمد محسوب مي شود، يا ايجاد اشتغال و يا چيز ديگري؟
وزارت بازرگاني فعلي مدنظر شما است يا وزارت بازرگاني گذشته.
• شما از گذشته شروع كنيد تا به امروزي ها برسيم.
در مقطع دولت مهندس ميرحسين موسوي ديد مسئولين نسبت به فرش اين بود كه بايد به فرش به عنوان يك كالاي هنري صددرصد ساخت داخل، آن هم كالايي كه توسط محروم ترين اقشار جامعه توليد مي شود، نگاه كرد. در زمستان سرد و تابستان گرم كه امكان كشت و زرع وجود ندارد، فرش مي تواند يك كار جانبي براي خانواده هاي روستايي محسوب شود. در مقاطعي هم كه تجارت و صنعت رونق لازم را ندارد، مي توان به قاليبافي به عنوان اشتغال پايدار توجه كرد.
• اين كه گفتيد ديدگاه وزارت بازرگاني در ابتداي انقلاب بود؟
دولت مهندس موسوي و وزير بازرگاني وقت دكتر حسن عابد جعفري مشخصاً داراي چنين ديدگاهي بودند اما شرايط جنگ و حوادث داخلي كشور در ابتداي انقلاب، هرگز فرصت لازم را در اختيار آنها قرار نداد تا به اين خواسته خود جامه عمل بپوشانند.
• الان اين ديدگاه چه هست؟
ديدي كه الان در وزارت بازرگاني است، ديدي است كه نه تفريطي است و نه افراطي. ديگر به قاليبافي به عنوان كالايي كه كشور را از وابستگي نجات خواهد داد، نگاه نمي شود و به عنوان يك كار اساسي و بنيادي به آن توجه نمي شود. در حقيقت وزارت بازرگاني حالا با يك عينك واقع بينانه و منطقي به مسئله نگاه مي كند. قاليبافي بايد به عنوان يك هنر، يك مشغوليت جانبي و ابزاري براي كنترل بيكاري مفرط در روستاها مورد توجه باشد. ما به دنبال اين هستيم كه قاليبافان خوب ببافند و خوب توليد كنند و دستمزد خوبي هم بگيرند.
• چه مسائلي پيش آمد كه موجب اين تغيير و تحول در نگرش دست اندركاران وزارت بازرگاني شد؟ ضمن اينكه از صحبت هاي شما اين برداشت مي شود كه وقتي مهندس موسوي و وزارت بازرگاني اش نتوانستند ديدگاه موردنظر خود را عملي كنند به ناچار ديدگاه ديگري اجرا شد. آن ديد افراطي كه شما از آن نام برديد توسط چه كساني اعمال و حمايت شد.
آقاي موسوي و نزديكانش بر اين باور بودند كه بر روي قالي نمي توان به عنوان يك كالاي اساسي براي بيرون بردن كشور از وضعيت بغرنج درآمدهاي ارزي حساب كرد. توسعه فرش تنها عايدي اي كه دارد، سرازير كردن دلارهاي بسيار گرانقيمت نفتي كشور به جيب دلالان و واسطه هاي بين المللي است كه به دنبال وارد كردن گندم، گوشت، برنج، روغن و غيره هستند. در حالي كه به جاي سرمايه گذاري بر توسعه توليد فرش، مي توان همين سرمايه ها را در توسعه روستايي كشور هزينه كرد و مانع آن واردات عظيم شد. كه متاسفانه اين ديدگاه اعمال نشد. همين كه مي بينيد توليد انبوه فرش دستباف قيمت نهايي آن را برابر با قيمت توليد موكت كرده است، اثبات كننده آن نظريه است.
• آقاي كريمي حال كه اين سياست اعمال نشد، چه سياستي ديگري اعمال شد؟
توسعه قاليبافي و ورود دستگاه هاي دولتي و غير دولتي، بنيادها و سازمان هاي متعدد به اين عرصه، سياستي بود كه در عمل اعمال شد. با تبليغات بسيار گسترده و صرف هزينه هاي بسيار، آنها توانستند در بسياري از منازل دار قالي را برپا كنند.
• اين نظريه توسط چه كساني ارائه شد و چگونه در دولت مورد حمايت قرار گرفت.
سرمنشاء اين ايده تجار و بازرگانان دست اندركار اين حرفه بودند كه در لايه هاي مياني نظام سياسي - اقتصادي كشوري صاحب نفوذ و صاحب قدرت بودند. مشخصاً در اتاق بازرگاني و مراكز ديگري كه تحت كنترل اين افراد بود، به توسعه قاليبافي به عنوان استراتژي نگاه مي كردند و تبليغ هم مي كردند كه با اين كار مي توان مانع خروج سرمايه و رشد بيكاري شد. اين سياست تا پايان جنگ ادامه داشت. اوج اين مسئله پس از جنگ اتفاق افتاد و سرمايه هاي كشور به سمتي رفتند كه چيزي جز يك باتلاق براي فرش به ارمغان نياورد. دستگاه هايي چون وزارت جهاد، وزارت تعاون، كميته امداد، بنيادهاي مختلف، وزارت بازرگاني و وزارت صنايع، همه وارد اين عرصه شدند. آنها با استفاده از وام هاي تبصره هاي تكليفي و وام هايي با امتيازات خاص و ويژه، بسياري از سرمايه هاي كشور را صرف توسعه كمي صنعت فرش در كشور كردند. اين بنيادها و نهادها، هم اكنون حدود يك هزار ميليارد ريال به سيستم بانكي بدهي دارند. در واقع سرمايه گذاري بر روي فرش جز اينكه به دليل اشباع بازار موجب شد قيمت تمام شده آن در بازارهاي جهاني كاهش يابد و سهم ايران از 60 درصد در ابتداي انقلاب را به حدود 28 درصد در حال حاضر برساند، هيچ دستاورد ديگري نداشته است.
• شما مي دانيد در تمام اين سال ها به چه ميزان بر روي صنعت فرش كشور سرمايه گذاري شده است؟
آماري كه توسط بانك ها اعلام شده اين است كه آنها حدود 80 ميليارد تومان به سيستم بانكي بدهكارند. اما آنها از طريق سازمان هاي برنامه و بودجه استان ها، بودجه هاي بسيار زيادي براي توسعه قاليبافي هزينه كرده اند كه رقم واقعي آن را سازمان مديريت و برنامه ريزي بهتر مي داند. اما اگر همين سرمايه ها در ديگر بخش هاي كشاورزي هزينه مي شد، وضعيت كشور به مراتب بهتر از الان مي بود، چرا اين هزينه هاي گزاف صرف تحول در صنعت ميوه كشور نشد، چرا اقدامي براي ايجاد صنايع جانبي و بسته بندي صورت نگرفت و چرا اين سرمايه به ايجاد و تاسيس سردخانه هاي ويژه ميوه و تره بار سوق داده نشد و فقط به طرف قالي آن هم بنا به خواست عده اي معدود از تجار و بازرگانان بانفوذ رفت. الان تجارت جهاني ميوه و تره بار حدود 200 ميليارد دلار است كه اگر فقط يك درصد اين ميزان نصيب كشور شود حدود دو ميليارد دلار مي شود. اما اين همه سرمايه گذاري در صنعت قالي به زحمت سالانه 500 و يا 600 ميليون دلار درآمد دارد. حالا ديگر ماهيت اين انديشه اي كه پشت اين مسئله بود كاملاً روشن شده است.
• اين عينك منطقي كه گفتيد دست اندركاران جديد وزارت بازرگاني در مورد فرش به چشم زده اند، مي خواهد چه كاري براي فرش انجام دهد؟
همان چيزي كه معاون اول رئيس جمهور گفتند و آن اين است كه متولي اين قضيه بايد معلوم شود و بررسي اين موضوع كه ايران در گذشته ها از بابت بافت اين فرش چه ميزان درآمد داشته و حالا چه ميزان توليد مي كند و چقدر درآمد دارد. حالا وضعيت به گونه اي است كه چندين برابر گذشته بايد توليد كرد و به فروش رساند، تا به زحمت به فروش در حد گذشته دست يافت. ما با ادامه اين شيوه در گذشته، دستاوردهاي پرارزش مردم را با قيمت هاي بسيار نازلي در بازارهاي جهاني فروخته ايم. از اين به بعد بايد جلوي اين كار گرفته شود. منطقي برخورد كردن اين است كه بگذاريم سازوكار بازار كه همان عرضه و تقاضا است بر بازار فرش حاكم باشد. دولت در حال كنار كشيدن خود از تصدي گري فرش است. البته اين اقدام براساس تكليفي است كه برنامه سوم بر عهده ما گذاشته است و وزارت بازرگاني نيز مسئول رسيدگي به اين امر تعيين شد.
• ديگر نهادها و بنيادها نيز نمي توانند در اين مسئله دخالت كنند؟
بله، آنها در امر تولي گري دخالتي نخواهند داشت و امور تصدي گري خود را هم مي بايستي تا پايان سال 82 واگذار كنند.
• ميزان دخالت دولت در قضيه فرش چه ميزان است؟
اوج دخالت دولت در صنعت فرش كمتر از 10 درصد بوده است كه متاسفانه هميشه تمام مسائل و مشكلات را ناشي از اين مي دانستند و اشكالات ديگري كه در 90 درصد باقي مانده بود، هرگز ديده نشد. يكي از دلايلي كه دولت تصميم گرفت ميزان تصدي گري 10 درصدي خودش را كاهش دهد، اين بوده كه همه مسائل و مشكلات فرش را ناشي از همين ميزان دخالت دولت مي دانستند. البته دخالت تا همين ميزان هم كار اشتباهي بوده است.
• اين گروه پرنفوذ در لايه هاي مياني تصميم گيران سياسي و اقتصادي كشور كه از آنها نام برديد احتمالاً از يكسري امتيازات خاص نيز برخوردار بودند اين امتيازات چه بودند؟
اگر شما با خود تجار گفت وگو كنيد مي بينيد كه همه موانع پيش روي تجارت فرش كشور برداشته شده است. هيچ گونه عوارضي از آنها گرفته نمي شود، آنها ديگر هيچ مالياتي نمي دهند. درجه بندي فرش از بين رفته و تسهيلات گمركي نيز به وجود آمده است و ضمانت هاي لازم نيز توسط دولت و صندوق ضمانت صادرات به آنها داده شده و در دو سال گذشته يارانه صادراتي دريافت كرده اند و هيچ هزينه اي هم ناشي از افزايش سطح دستمزدهاي بافندگان به آنها تحميل نشده است.
• اعطاي اين امتيازات به آنها چه دستاوردي را براي صنعت فرش كشور داشته است؟
هر امتيازي و يا از هر رانتي كه بخش دولتي از آن برخوردار بوده، كار اشتباهي بوده و دولت با كاهش ميزان تصدي گري خود در واقع به اين اشتباه اعتراف كرده است. در بخش خصوصي هم امتياز و خواسته اي نبوده كه دولت سازندگي و دولت اصلاحات به آن تن نداده باشد و خواسته هاي آنها را برآورده نكرده باشد. در حال حاضر تمامي مشكلات پيش روي آنها برداشته شده است. شرايط هم به گونه اي بوده كه از اين امتيازات چيزي به بافنده و توليدكنندگان فرش نرسيده است. مزد بافت آنها طي اين چند سال هرگز اضافه نشده است. فرش در حال حاضر از سه بيماري عمده رنج مي برد، عدم توجه به مواد اوليه و مشخصاً پشم، عدم توجه به عوامل توليد(بافندگان)و عدم توجه به بازاريابي و تبليغات مناسب در كشورهاي هدف. ما بر اين باوريم كه اگر در اين سه عامل تحول ايجاد شود كه مي توان اين كار را انجام داد، معضل موجود كه ناشي از همان امتيازات خاص بخش خصوصي است، حل خواهد شد. وقتي عرضه و تقاضا منطقي شد، شرايطي به وجود خواهد آمد كه مزد بافت بافندگان و شرايط كار آنها متحول خواهد شد.
• چگونه مي خواهيد دستمزد يك بافنده را در روستاهاي دورافتاده خراسان، چهارمحال وبختياري و كاشان و اصفهان اصلاح كنيد. با چه مكانيسمي اين كار را خواهيد كرد؟ آن هم مزدي كه به قول خودتان سه چهار سالي است كه ثابت بوده و با احتساب نرخ تورم كاهش هم يافته است؟
اگر جامعه تجاري كشور بتواند تحول لازم را در مواد اوليه به وجود آورد و به بافندگان توجه كنند و از سوي ديگر به طور فردي عمل نكنند و تبليغات مناسب را در بازارهاي هدف داشته باشند و از توليد انبوه در داخل كشور جلوگيري شود و عرضه و تقاضا بر عملكرد آنها حاكم باشد، مزد بافت افزايش خواهد يافت. ما پيشنهاد داده ايم كه تجار فرش در مراكز استان ها شوراي مزد تشكيل دهند و به ازاي بافت فرش هر منطقه، اين شورا قيمت پايه متفاوتي را پيشنهاد كند. اين بافندگان نه تابع قانون كار هستند و نه تابع مقررات تامين اجتماعي و در شرايط نامساعد و نگران كننده اي كار مي كنند.
• اين شورا كه گفتيد در مرحله پيشنهاد است و يا اينكه عملي هم شده است؟
در بعضي شهرستان ها اين شورا فعال است. البته يكي از اهداف اوليه تشكيل شركت فرش در پيش از انقلاب اين بود كه دستمزد منطقي و قابل قبولي را به بافندگان بپردازد. الان هم شركت فرش در مراكزي كه حضور دارد، ميزان مزدي را كه پرداخت مي كند، به عنوان شاقولي است براي تعيين نرخ مزد بافت.
• حداقل دستمزدي كه مي پردازيد چه ميزان است؟
براي هر متر مربع حداقل 30 هزار تومان پرداخت مي شود.
• اين هر مترمربع را يك فرد در چه مدتي مي بافد؟
البته هر مترمربع 30 هزار تومان، براي فرش هايي است كه زير 30 رج است و با رج هاي بالاتر، شركت فرش گاه تا هر مترمربع 200 هزار تومان پرداخت مي كند.
• اين هر مترمربع مبتني بر 30 رج چه زماني طول مي كشد تا بافته شود؟
حدود يك ماه.
• يعني هر ماه 30 هزار تومان براي يك بافنده كفاف مي كند؟
البته فراموش نكنيد كه مزد بافت پرداختي توسط شركت فرش حداقل 10 درصد بيشتر از دستمزدهاي پرداختي توسط بخش خصوصي و ديگران است.
• در مورد اين 30 هزار تومان چطور فكر مي كنيد؟
ما فكر مي كنيم اگر بر بازار قانون عرضه و تقاضا حاكم باشد و اصلاح ساختاري مورد نظر انجام شود، اين نرخ دستمزد نيز اصلاح خواهد شد.
• فكر مي كنيد اين فرآيند، چه زماني طول بكشد؟
پيش بيني ما اين است كه با انجام تحولات، در نمايشگاه بين المللي فرش سال 83 شاهديك وضعيت نسبي خوبي براي بافندگان خواهيم بود. تجار فرش هم بايد اين موضوع را مورد توجه قرار دهند كه اگر مي خواهند در اين چرخه اقتصادي فعال باشند، فقط به واسطه گري و دلالي آن توجه نكنند و در عرصه هايي چون اصلاح دستمزدها، بهبود كيفيت مواد اوليه و تبليغات بهتر نيز وارد شوند.
•آيا اين گرايش در تجاري كه شما آنها را توصيف كرديد وجود دارد؟
محكوم به انجام چنين كاري هستند. اگر مي خواهند در اين عرصه بمانند و خير و بركت لازم را از كار خود داشته باشند، بايستي اتحاديه هاي فرش دستباف در 22 مركز فعلي خود در سراسر كشور وضعيت موجود را به هم بريزند و يك وضعيت مطلوب ايجاد كنند. آنها يا بايد از اين چرخه كنار بروند و يا اينكه خود را وادار به پرداختن هزينه هايي براي اين كار كنند.
• ميزان توليد فرش كشور در سال چه ميزان است؟
حدود 6 تا 5/6 ميليون مترمربع فرش دستباف در كشور توليد مي شود كه نزديك به پنج ميليون متر آن صادر مي شود.
• و چه ميزان از آن در اختيار دولت است؟
دولت حدود 10 درصد اين ميزان را توليد مي كند.
• يك برنامه اي همراه با تبليغات گسترده داشتيد براي بيمه قاليبافان، سرانجام اين برنامه چه شد؟
بيمه قاليبافان چون يك بيمه خويش فرما بود و بخشي از آن هم توسط سازمان تامين اجتماعي بايد پرداخت مي شد، در عمل راه به جايي نبرد. چرا كه آن قدر درآمد بافندگان از اين راه اندك است كه هيچ استقبالي از آن صورت نگرفته است. البته ما بر اين باور هستيم كه اين قانون بايد اصلاح شود. حدود سه سال از اجراي اين قانون مي گذرد و هنوز هيچ دستاوردي براي بافندگان نداشته است. علي رغم اينكه سابقه اين قانون به مجلس چهارم مي رسد، اما نهايتاً در مجلس ششم اين طرح تصويب شد. اما در عمل راه به جايي نبرده است.
• آقاي كريمي، سوال ديگر من اين است كه با اين همه معضلي كه شما از آن ياد كرديد، آيا آن جايزه هاي صادراتي و يارانه سه درصدي كه براي كمك به صادرات پرداخت مي شده، هم تاثير چنداني نداشته است؟
در حقيقت بخش عمده اي از صادرات فرش كشور توسط پيمان فروش ها صورت مي گيرد. آنها افرادي بسيار كاركشته و كهنه كار هستند كه از ابتداي انقلاب شكل گرفته اند. آنها متاسفانه تبديل به يك گروه زيرزميني سازمان يافته شده اند و حوادث متعددي را در صنعت فرش ايجاد كرده اند. از تقي اميني كه به اعدام محكوم شد در سال 60 تا شهرام جزايري همه در اين كار مشغول بوده اند. واقعيت اين است كه بخشي از اين يارانه صادراتي به جيب پيمان فروش ها مي رود و بخشي هم موجب مي شود كه كالا در كشور مقصد ارزان تر فروش برود. خود تجار اين صنف هم به اين مسئله اذعان دارند. در حالي كه اگر اين پول در زمينه تبليغات و بهبود مواد اوليه قالي صرف مي شد دستاوردهاي بيشتري براي كشور به همراه مي داشت. اگر صادرات فرش كشور سالانه حدود 500 ميليون دلار باشد، اين رقم حدود 15 ميليون دلار مي شود كه با آن مي توان تحول عظيمي را در بخش فرش كشور ايجاد كرد. پشتوانه اين تحول نيز حدود 60 ميليون راس دامي است كه در كشور وجود دارد. چرا كه حدود 90 درصد مواد اوليه قالي پشم است.