دبير همايش بررسي راهكارها و برنامه هاي توسعه گردشگري در ايران:
ميراث فرهنگي زيربناي رونق صنعت جهانگردي است
گروه شهري: «ميراث فرهنگي مهم ترين عامل اصلي توسعه صنعت ايرانگردي و جهانگردي و زيربناي رونق بخشي برنامه هاي فرهنگي اين صنعت است.
به گزارش «ميراث خبر»، «حميد ضرغام» دبير همايش بررسي راهكارها و برنامه هاي توسعه گردشگري در ايران با بيان اين مطلب گفت: در اين همايش دوروزه علاوه بر توجه به مباحث اقتصادي و حقوقي گردشگري، بحث و بررسي پيرامون مقوله ميراث فرهنگي و نحوه تعامل با موضوع جهانگردي از جايگاه ويژه اي برخوردار است زيرا تأكيد عمده هر مبحثي درخصوص تقويت صنعت ايرانگردي و جهانگردي براساس ميراث فرهنگي كشور است. با توجه به اين موضوع، ديدگاه مهم و مورد تأكيد در همايش بررسي برنامه هاي توسعه جهانگردي، بر مبناي ميراث فرهنگي استوار خواهد بود.
ضرغام همچنين با بيان اين كه در اين همايش كه در روزهاي 30 و 31 ارديبهشت برگزار مي شود، موضوعاتي چون گردشگري و ميراث فرهنگي اكوتوريسم، ميراث فرهنگي، ميراث فرهنگي و گفت و گوي تمدن ها مورد بحث و بررسي قرار مي گيرد، گفت: تعامل نزديك كارشناسان، صاحب نظران و برنامه ريزان در بخش هاي متنوع جهانگردي و موضوعاتي چون ميراث فرهنگي و تبادل ديدگاه ها و الگوهاي تصميم گيري و خط مشي مناسب براي توسعه جهانگردي در ايران از اهداف مهم برگزاري اين همايش است.