اعتراض گسترده طرفداران آبزيان در خطر انقراض به دولت ايسلند؛
تابستان رابا دلفين ها دوست داريم
هواداران محيط زيست در بسياري از پايتخت هاي اروپايي، به دولت ايسلند به دليل شكار بي رويه وال ها و دلفين ها اعتراض كردند. رويكرد دولت ايسلند به برخورداري هرچه بيشتر از تجارت آبزيان، موجب شده كه شكارچيان بومي و همچنين شكارچيان خارجي كه به آبهاي اين كشور هجوم آورده اند، نسل آبزيان را به خطر اندازند. بنابه همين گزارش تنها ماهيگيران ژاپني، طي سال گذشته مسيحي بيش از 900 نهنگ را شكار كرده اند تا به مصرف كنسروسازي برسد. پژوهشگران هشدار داده اند كه اين شكار بي رويه، علاوه بر نسل آبزيان، تعادل زيستي را در اين منطقه از جهان با خطر جدي روبه رو كند. همچنان كه بسياري از گونه ها از آبزيان دريايي، تاكنون منقرض شده اند. اخيراً انجمن حمايت از ماهي ها و دلفين ها در خطر انقراض به خاطر شكار بي رويه آبزيان به دولت ايسلند شديداً اعتراض كرده اند. سخنگوي اين انجمن هشدار داده است كه نسل تعدادي از ماهي ها و نهنگ ها و دلفين ها، به شدت در خطر قطعي انقراض قرار گرفته است.
جهانگردان هر ساله بخاطر هجوم ماهي ها به سواحل ايسلند به اين منطقه سفر مي كنند تا از والهاي دريايي، دلفين ها و مينك هاي دريايي ديدن كنند.
دولت ايسلند قبل از آنكه قرارداد تجاري خود را درباره فروش آبزيان به انجام برساند اظهار داشته بود كه تا سال 2006 دست به تجارت والها و دلفينها نخواهد زد در حالي كه اكنون معلوم شده كه در شكار بي رويه اين موجودات دريايي تخلفاتي انجام مي دهد.
دكتر سوزان لي برمن رئيس انجمن حفظ و نگهداري از موجودات دريايي نيز شديداً به پيمان شكني دولت ايسلند و شكار بي رويه دلفين ها و والها اعتراض كرده است. در تابستان امسال نيز جمعيت والها به سواحل ايسلند نزديك مي شوند و جهانگردان خارجي جهت ديدار اين موجودات نادر و زيباي دريايي به كشور ايسلند سفر مي كنند. اين سياحت همراه با تماشا همواره براي ايسلند بسيار سودآور بوده است، اما ظاهراً شبكه هاي مافيايي تجارت گوشت نهنگ، توانسته اند با وعده سود بيشتر دولت ايسلند را وادار به پيمان شكني كنند.
در پي اعتراضات شديد دوستداران نجات آبزيان دولت ايسلند به تازگي اعلام كرده است كه بدون اجازه مخصوص جهت فروش و تجارت اين نوع ماهي ها اجازه صادر نخواهد كرد و صدور اجازه نامه هاي صادراتي بايد تحت نظر دولت اين كشور انجام پذيرد.
ترجمه: محمد توكلي ملايري