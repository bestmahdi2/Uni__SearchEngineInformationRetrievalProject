ديدگاه
ما را به كجا مي برند
نقد سند چشم انداز بلندمدت توسعه
سيد احسان خاندوزي - محمدجواد شريف زاده
هنگامي كه نخستين خبرها درباره تدوين سند چشم انداز بلندمدت توسعه جمهوري اسلامي ايران منتشر شد، انتظار مي رفت با توجه به سابقه مديران كنوني سازمان مديريت و برنامه ريزي كشور و اظهار نظر آنان در سالهاي پيش، دوران نويني در عرصه برنامه هاي توسعه آغاز شود. اگر چه تهيه و تنظيم چنين سندي كه مباني، ويژگي ها، سياست هاي كلي و آينده هاي ممكن تا سال 1394 را در برمي گيرد، امري لازم و قابل تقدير است، اما انتشار اين سند نشان داد موارد بسياري از نگاه تهيه كنندگان آن دور مانده كه موارد زير نشان دهنده گوشه اي از آن است:
1- نخستين نكته اي كه در تهيه هر برنامه جامع و فراگير بايد مورد توجه قرار گيرد، انتخاب فلسفه اي واحد، منسجم و سازگار است. در هر جامعه، نهادها و سياستهاي اقتصادي تنها به حوزه اقتصاد محدود نمي شود و به نهادهاي اجتماعي و فرهنگي جامعه نيز سرايت مي كند. از سوي ديگر سياستهاي اقتصادي نيز بدون توجه به الزامات فرهنگي و اجتماعي آن، ثمربخش نخواهد بود. بنابراين اهداف و سياستهاي حاكم بر حوزه هاي سه گانه فوق بايد هماهنگ و منسجم باشد. تجربه برنامه هاي اول و دوم نشان داد كه رويكرد صرفاً اقتصادي برنامه تا چه اندازه مي تواند بر وضعيت فرهنگي و اجتماعي كشور اثر مخرب داشته باشد. به نظر مي رسد اين نكته در سند چشم انداز بلند مدت توسعه نيز رعايت نگرديده است. نگاهي گذرا به اين چشم انداز نشان مي دهد تأثير فراحوزه اي سياستهاي گوناگون بويژه سياستهاي اقتصادي مورد توجه قرار نگرفته و در تدوين سياستهاي كلي برنامه مغفول واقع شده است. عدم توجه جدي به مسأله اساسي توزيع درآمد و كاهش فاصله طبقاتي و بي اعتنايي به فساد ساختاري اقتصاد و مديريت كشور شاهدي بر اين مدعاست. بدين ترتيب برنامه چهارم به برنامه اي پراكنده و حتي متناقض تبديل خواهد شد كه اجراي آن تضادها و شكاف هاي اجتماعي را در درون جامعه ايران افزايش خواهد داد.
به بيان ديگر سيطره اقتصاد بر ساير حوزه هاي جامعه- كه در تضاد آشكار با هويت فرهنگي  ما و نگرش ديني قانون اساسي قرار دارد- موجب عدم انسجام در بخش هاي مختلف اين سند گرديده است. اگر عناوين ذكر شده در بخش مشكلات و تنگناهاي كشور را مرور كنيم، به راحتي به حاكميت چنين نگاهي پي خواهيم برد. در حالي كه از ده سرفصل ذكر شده ذيل اين عنوان هفت سرفصل به امور اقتصادي(مانند بيكاري، وابستگي به نفت، ساختار سنتي اقتصاد و...)اختصاص دارد، تنها يك سرفصل به مسائل فرهنگي اختصاص يافته است. در اين فصل نيز به صورت بسيار كلي و مبهم به «ناهنجاري در بخشي از مناسبات فرهنگي، اجتماعي و سياسي» اشاره شده است. از آنجا كه نظام جمهوري اسلامي ايران زاييده انقلابي فرهنگي است، بي توجهي به مسائل و معضلات فرهنگي كشور تهديدي جدي براي آينده نظام خواهد بود.
2- معضل ديگري كه در برنامه هاي اول، دوم و سوم وجود داشته و در چشم انداز بلند مدت توسعه كشور نيز رفع نشده است، استفاده از مفاهيم مبهم، كلي و غيرشفاف است. اگر چه مفاهيمي چون عدالت اجتماعي، امنيت انساني، ارتقاء كيفيت زندگي و... مفاهيمي مثبت و جذاب هستند اما عدم ارائه تعريفي روشن باعث مي شود اين مفاهيم از حد شعار تجاوز نكند و در مرحله عمل هيچ گاه در حد شايسته تحقق نيابد. از سوي ديگر از آنجا كه چنين مفاهيمي بشدت قابل تفسير است، ارزيابي عملكرد مجريان برنامه و بازخواست آنان عملاً  غيرممكن مي گردد.
3- آنچه درباره حاكم بودن نگاه اقتصادي برسند چشم انداز ذكر شده، بدان معنا نيست كه بخش اقتصادي آن بدون اشكال است. به عنوان نمونه شاخص هاي اقتصادي مقايسه شده در دوره 1394-1384 در دو گزينه ادامه روند موجود و گزينه مطلوب چشم انداز در خور نقد و بررسي جدي است. براين اساس در صورت ادامه روند موجود، رشد متوسط ساليانه توليد ناخالص داخلي 9/3 درصد، نرخ بيكاري در پايان دوره 5/17 درصد، نرخ متوسط ساليانه تورم 22 درصد و نسبت هزينه دهك ثروتمندترين بر دهك فقيرترين جامعه در پايان دوره 7/22 درصد خواهد بود. در گزينه مطلوب رشد متوسط ساليانه توليد ناخالص داخلي به 6/8 درصد، نرخ بيكاري در پايان دوره به 7 درصد، نرخ متوسط ساليانه تورم به 5 درصد و نسبت هزينه دهك ثروتمندترين به دهك فقيرترين افراد جامعه در پايان دوره به 0/14 خواهد رسيد. حال سؤال اين است كه ارقام فوق چگونه و بر چه مبنايي محاسبه شده است؟ كدام ابزار كمي مورد استفاده قرار گرفته و چه مفروضاتي در مدل ها كمي مربوط اعمال شده است؟ دو نكته اساسي و بسيار مهم اهميت اين سؤالات را افزايش مي دهد. نخست آن كه مدل هاي كمي مورد استفاده در علم اقتصاد بسيار انعطاف پذير است و با اندكي دخل و تصرف مي توان هر نتيجه دلخواهي را از مدل استنتاج كرد. بدين ترتيب به راحتي مي توان با تغيير برخي مفروضات مدل جاي گيري در «تقسيم كار جهاني» را تنها راه برون رفت از وضعيت فعلي نشان داد. ثانياً تجربه برنامه هاي گذشته و حتي برخي نظريه هاي رايج علم اقتصاد نشان مي دهد بخشي از ارقام ارايه شده در گزينه مطلوب غيرواقعي و متناقض است. براي مثال دستيابي به نرخ رشد متوسط ساليانه 6/8 درصد براي توليد ناخالص داخلي مستلزم استفاده گسترده از سياست هاي پولي و مالي انبساطي است.
ادامه دارد