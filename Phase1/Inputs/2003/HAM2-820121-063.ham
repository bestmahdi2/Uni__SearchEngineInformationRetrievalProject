واكنش سرد مطبوعات آمريكا به قتل خبرنگاران در عراق
حمله روز سه شنبه نظاميان آمريكا به هتل محل اقامت خبرنگاران در بغداد و دفاتر تلويزيون الجزيره و ابوظبي كه به كشته و مجروح شدن چند خبرنگار منجر شد، در مطبوعات آمريكا انعكاس بدون جنجالي يافت.
تنها روزنامه نيويورك تايمز به واكنش هاي منفي كه اين حملات در سراسر دنيا به دنبال داشته و اتهاماتي كه براي نظاميان آمريكايي براي هدف قرارگرفتن عمدي روزنامه نگاران به همراه داشته پرداخته است. اين روزنامه به نقل از عماد موسي خبرنگار الجزيره در واشنگتن نوشت: احساس عمومي اين است كه آنها
مي خوا هند كار واقعا كثيفي در بغداد انجام دهند و نمي خواهند هيچ تلويزيون عربي در آنجا بماند. به همين خاطر اين خواسته را با زور عملي مي كنند.
تلويزيون الجزيره از نيروهاي آمريكايي و انگليسي خواسته است براي جمع آوري گروه خبري اين تلويزيون و خروج آنها از بغداد همكاري كنند، زيرا بيم آن وجود دارد كه خبرنگاران اين شبكه اكنون اهداف آمريكا باشند.
روزنامه لس آنجلس تايمز در مقاله طولاني در اين باره به توضيح نظاميان آمريكا تاكيد كرد كه آنها از خود در برابر آتش  دشمنان دفاع مي كردند. اين روزنامه اعتراضات گروههاي بين المللي دفاع از حقوق روزنامه نگاران نسبت به اين واقعه را در پايان اخبار و گزارش هاي خود آورده است.
اين روزنامه همچنين با مقايسه شرايط كاري گذشته و كنوني و خطرات براي خبرنگاران جنگ نوشت: تنها 63 روزنامه نگار در جنگ ويتنام كشته شدند، اگر جنگ عراق آنقدر طول مي كشيد، 4368 خبرنگار كشته مي شدند.
وال استريت ژورنال نيز نوشت: اگرچه مرگ اين خبرنگاران هشدارآميز است اما اكثر رسانه هاي آمريكايي قصد ندارند در شيوه كار خود تغييري ايجاد كنند، زيرا خروج خبرنگاران از بغداد خطرناك تر از ماندن آنها در شهر است.
واشنگتن پست نوشت: برخي شبكه هاي تلويزيوني شروع به خارج كردن گروههاي خبري خود از عراق كرده اند.