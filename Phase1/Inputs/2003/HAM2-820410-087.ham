گفته هاي رئيس فدراسيون كشتي در تحريريه همشهري
مابراي حفظ قداست كشتي آمده ايم
گروه ورزشي:محمدرضا طالقاني رئيس فدراسيون كشتي و رفيق  دوست داشتني اش سرهنگ محمد انصاري سرپرست تيمهاي كشتي جوانان ميهمانان ما در روزنامه همشهري بودند.
نرسيده گفت: بايد بروم، مصاحبه را براي زمان ديگري بگذاريد.
طالقاني با چهره اي هميشه خندان خيلي راحت بر روي يكي از صندلي هاي سرويس ورزشي در تحريريه روزنامه نشست و آماده پاسخگويي به سئوالات شد.
خصوصيات اخلاقي و رفتاري طالقاني به گونه اي است كه نمي توان خشك و خالي با وي به گفتگو نشست و چه خوب است كه هميشه او خودش مقدمه هر بحثي را مطرح كند. ما هم همين كار را كرديم.
طالقاني در شروع صحبت هايش گفت: يك سري انتظارات كلي و مشخص در كشتي از من وجود دارد كه بخوبي از همه آنها آگاهم و در كنار آن براي درمان بيماري هاي مزمن و تاريخي اين ورزش هم مردم به انتظار نشسته اند. خردمندي اين است كه با مصلحت جويي و دورانديشي براي احياي كشتي برنامه هايي در نظر گرفته شوند كه بيشتر مي توانند منشأ اثر و خير باشند.
وي افزود:  تغيير در روش ها و بينش ها را مي پذيرم به شرط آنكه در جهت تخريب كشتي و استفاده ابزاري از آن نباشد.
الگوي عملي و هميشگي من حفظ كرامت همه كساني است كه از خانواده بزرگ كشتي اند. من قصد دارم قداست كشتي را حفظ كنم.
خواسته يا ناخواسته اين يك توفيق الهي است كه در منش و روش من وجود دارد كه بخاطر سعادت و سلامت كشتي همه سوءتعبيرها و اشكالات را به گردن مي گيرم. من فكر مي كنم با چنين تدبيري تهديدهاي موجود در تبليغات منفي كه شما به آن اشاره كرديد خنثي خواهد شد.
پرسيدم: پس چرا مي گوييد تخريب نكنيد؟ وي اظهار داشت: چنين رويكردي تفسير مشخصي از طرح اين ادعا است كه مي توان هميشه به چنين اميدواري رسيد كه حتي براي مخالفان طالقاني و كارهاي او هم فرصت دوباره اي براي ارائه راه حل هاي منطقي تر يا صحيح تر وجود دارد. من معتقدم حتي تندترين نيروهاي كشتي هم مي توانند براي اين ورزش كارساز باشند.
راستش را بخواهيد با چنين ذهنيتي در شروع كار دوباره ام در كشتي دست  نياز به سوي رسول خادم دراز كردم و اين هيچگاه نشانه عقب نشيني از مواضع اصولي و تغيير انديشه نيست. رسول هم از خانواده كشتي بود و بايد چون هميشه مي آمد.
حاجي گفت: من در برخورد با همكارانم واقعا بي طرفانه رفتار مي كنم. تفسيرهاي عجيب و غريب در رابطه با آنها را مي شنوم و يا مي خوانم. از عملكرد همه آگاهم. مطمئن باشيد همه كارهاي كشتي تحت كنترل است و از اين هم مهمتر شايد وجود چنين تضادهايي گاهي به مصلحت هم باشد.
طالقاني هميشه از يك سلسله نقش ها، وضعيت ها و برنامه ها در كشتي صحبت مي كند كه براي هر شنونده اي به راحتي قابل درك نيست. در گفتگوي كوتاهمان با او در دفتر روزنامه رئيس كشتي بسيار بي پرواتر از هميشه اذعان كرد: در هيچ دوره اي كارها اين همه روبراه نبوده است. تغييراتي بوجود آمده و باز هم مي آيند كه تمامي آنها به خير و صلاح كشتي است.
بايد سريعتر عمل كنيم تا به وضعيت مطلوب برسيم. شرايط براي ايجاد فضايي عاري از خشونت و اختلاف فراهم شده است و همه كساني كه نسبت به كشتي احساس مسئوليت مي كنند مي توانند ياري دهنده ما باشند. مابراي حفظ قداست كشتي آمده ايم.
طالقاني به هنگام خداحافظي از ما اين جمله را هم گفت و رفت: ما هميشه در بيان عقايدمان پايبند ملاحظات ديگران به ويژه آناني كه دوستشان داريم، هستيم.