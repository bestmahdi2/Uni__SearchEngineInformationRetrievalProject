همكاري آلمان براي ساخت سد و كارخانه سيمان
يك هيأت سرمايه گذاري آلماني مشغول مطالعه و بررسي احداث سد و كارخانه سيمان در غرب كشور، به ويژه استان آذربايجان غربي است.
رحمان بهمنش نماينده مهاباد و عضو كميسيون كشاورزي با اعلام مطلب فوق به خبرنگار پارلماني ما گفت: هيأت مزبور كه متشكل از اعضاي سه شركت آلماني بود دو روز شهرهاي مهاباد و ايرانشهر و بخش هاي مربوطه را مورد بازديد قرار داد.
وي با اشاره به تشكيل جلسه مسؤولان و نمايندگان استان با هيأت آلماني گفت: در اين جلسه قابليت هاي منطقه به اطلاع اعضاي هيأت رسيد و ما منتظر جمع بندي نهايي اين هيأت براي شروع به كار ساخت سد و كارخانه سيمان در اين منطقه هستيم.
بهمنش تأمين آب، برق، امكانات اوليه و تسهيلات بانكي را براي سرمايه گذاران يادآور شد و گفت: از حساب ذخيره ارزي نيز مي توان براي اجراي اين پروژه ها استفاده كرد.