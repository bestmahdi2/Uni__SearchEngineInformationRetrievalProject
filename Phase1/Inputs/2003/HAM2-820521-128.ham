نگاه ديگر
هشدار كوفي عنان نسبت به انقراض اقوام بومي جهان
كوفي عنان، دبيركل سازمان ملل متحد، هشدار داده است كه اقوام بومي اوليه در كشورهاي مختلف جهان همچنان با خطر انقراض فرهنگي مواجه هستند.
بوميان اوليه به اقوامي گفته مي شود كه قبل از ورود وسيع و استقرار مهاجران خارجي در سرزمين هاي مختلف در اين سرزمين ها سكونت داشته اند.
آقاي عنان گفته است كه روش زندگي بوميان و نظام هاي اعتقادي، فرهنگي، زباني و اجتماعي آنان مورد تهديد قرار دارد.
دبير كل سازمان ملل متحد در پيام خود به مناسبت روز سازمان ملل براي حمايت از بوميان اوليه، كه معمولاً در روز نهم ماه اوت برگزار مي شود، از كساني تقدير كرد كه مي كوشند از فرهنگ خود دفاع كنند، زمين هاي خود را همچنان دراختيار داشته باشند و به مبارزه عليه تبعيض برخاسته اند.
همزمان، گزارش جديدي در مورد وضعيت بوميان اوليه در كشورهاي مختلف نسبت به آينده اين اقوام هشدار داده است.
اين گزارش، كه مشتركاً توسط سازمان غيردولتي موسوم به بهداشت نامحدود و مدرسه بهداشت و بيماري هاي استوايي لندن تهيه شده، هشدار مي دهد كه تلاش سازمان ملل براي حمايت از بوميان در خلال يك دهه گذشته نتايج چنداني در پي نداشته است.
اين گزارش خواستار اقدامات فوري براي بهبود شرايط بهداشتي و رفاهي اين جوامع شده است.
همچنين، گروه موسوم به بقاي بين المللي، از سازمان هاي مدافع حقوق بوميان، در گزارش ديگري از سه جامعه بومي نام برده است كه در معرض انقراض قرار گرفته اند.
اين جوامع عبارتند از قبيله ايورو - توتوبيگو سوده در غرب پاراگوئه، قبايل گانا و گوي، كه از سرزمين هاي اجدادي خود در بوتسوانا اخراج شده اند، و قبيله جوارا ساكن جزيره اندامان در اقيانوس هند.
***
تأثير فرهنگ اسلامي بر ادبيات قرون وسطي از ديدگاه غربيان
تأثير فرهنگ اسلامي در ادبيات قرون وسطي عنوان پژوهشي از يك محقق ايتاليايي است كه در آن، براي نخستين بار به نقش دستاوردهاي عيني تمدن اسلامي در عرصه ادبي قرون وسطي در اروپا پرداخته است.
به گزارش ايرنا اين پژوهش كه يك جلد از مجموعه فضاي ادبي قرون وسطي را شامل مي شود توسط خانم اسكارچا آمورتي تدوين شده است و اطلاعات جامعي از ميراث اسلامي را در بر دارد كه در ادبيات اروپاي پيش از رنسانس تجلي يافته است.
دكتر آمورتي كه به زبان فارسي مسلط است، در گفت وگو با خبرنگار ايرنا در رم، درباره اين اثر مي گويد: بخش فرهنگ اسلامي و عربي عنوان دومين جلد از فصل فضاي ادبي قرون وسطي و تمدن هاي اطراف مجموعه يادشده است.
وي مي افزايد: اين پژوهش 750 صفحه اي كه اولين كار در نوع خود به شمار مي رود در مرحله ويرايش قرار دارد و پيش از پايان سال جاري ميلادي توسط انتشارات سالرنو منتشر خواهد شد.
استاد دانشگاه ساپينزا كه يكي از قديم ترين و بزرگ ترين دانشگاههاي اروپاست مي گويد: بخشي از اين تحقيق مربوط به ادبيات دوره هاي مختلف اسلامي است كه به زبان هاي عربي و فارسي موجود بوده و به صورت مكتوب يا شفاهي به قسمت هايي از اروپاي دوره پيش از رنسانس منتقل شده است.
آمورتي مي گويد: دستاوردهاي مسلمانان در عرصه رياضيات، نجوم و علوم تجربي در دوره تمدن اسلامي مصادف با قرون وسطي در اروپا، از ديگر موضوع هايي است كه از منابع مربوط به آن در بخش فرهنگ اسلامي اين مجموعه استفاده شده است.
وي اضافه مي كند: قسمتي ديگر از اين پژوهش درباره ميراث مسلمانان اندلس است كه در آن، به ويژه منابع عربي و عبري فلسفه دوران تمدن اسلامي آن خطه مورد توجه قرار گرفته و علل آغاز ترجمه كتاب هاي عربي به لاتين توسط اروپايي ها بررسي شده است.
اين پژوهشگر ايتاليايي با اشاره به تصور غلط رايج در غرب درمورد حرمت برخي از رشته هاي هنري همچون مجسمه سازي در اسلام، مي گويد استفاده از اين گونه آثار فقط در مساجد و محل عبادت، حرام بوده اما آثار هنري مانند مجسمه در ساير اماكن شهرهاي اسلامي وجود داشته است.
وي در بخشي از تحقيق مورد بحث، به آثار هنري دوره اسلامي و آشنايي اروپاييان قرون وسطي با اين آثار نيز پرداخته است.
آمورتي مي گويد: امكان رشد اجتماعي و فرهنگي غيرمسلمانان در جوامع اسلامي آن دوره از مسائلي است كه در اين پژوهش مورد مطالعه قرار گرفته و تأثيرات آن در فضاي ادبي قرون وسطي در اروپا مطرح شده است.
وي در پايان اين گفت وگو خاطرنشان مي كند: هدف از انجام اين گونه پژوهش ها اين است كه بدانيم اروپا چطور از ميراث تمدن اسلامي برخوردار شد.