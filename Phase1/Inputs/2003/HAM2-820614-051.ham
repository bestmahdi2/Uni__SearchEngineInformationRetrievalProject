خبرهاي كوتاه
دوباره واليبال
تمامي پانزده تيم شركت كننده در دوازدهمين دوره مسابقات واليبال قهرماني آسيا كه قرار است، در شهر «تيان جين» چين واقع در 200 كيلومتري جنوب پكن برگزار شود، به اين شهر وارد شده و تمرينات منظم خود را آغاز كرده اند.
به گزارش خبرنگار ايرنا، تيم هاي واليبال ايران، چين، عربستان، قزاقستان، كره جنوبي، هند، بحرين، تايلند، استراليا، چين تايپه، امارات، پاكستان، ژاپن، قطر و زلاندنو در اين دور از مسابقات حضور دارند.
تيم ملي واليبال ايران كه از روز دوشنبه هفته جاري در شهر تيان جين محل برگزاري اين مسابقات به سر مي برد، طي روزهاي سه شنبه و چهارشنبه به طور جداگانه با تيم هاي واليبال عربستان و استراليا ديدار تداركاتي انجام داد.
تيم ايران امروز در اولين ديدار خود در گروه چهارم اين مسابقات به مصاف قطر خواهد رفت و طي روزهاي شنبه و يكشنبه نيز مقابل ژاپن و زلاندنو به ميدان مي رود.
«منگ شيان دونگ» سخنگوي مطبوعاتي دوازدهمين دوره مسابقات واليبال قهرماني آسيا كار آماده سازي برگزاري اين مسابقات را خوب توصيف كرد و گفت: تمامي تيم هاي شركت كننده طي چند روز گذشته تمرينات منظم خود را انجام داده و برخي نيز ديدارهاي تداركاتي با يكديگر برگزار كرده اند.
وي افزود: تيم واليبال عربستان كه از يك هفته قبل در تيان جين حضور پيدا كرده تاكنون دو ديدار تداركاتي با تيم واليبال چين داشته است.
«منگ» تاكيد كرد: به دليل آنكه تيم هاي پيروز اين دور از مسابقات جواز حضور در بازي هاي المپيك 2004 آتن را دريافت مي كنند، لذا رقابت هاي تيم هاي شركت كننده بسيار جذاب و ديدني خواهد بود.
ايران ميزبان
مسابقات جهاني مدارس
«يان كولون» دبيركل فدراسيون جهاني مدارس، با ميزباني ايران براي مسابقات جهاني مدارس در رشته هاي جودو، كشتي و تكواندو به صورت آزمايشي موافقت كرد.
وي كه به دعوت فدراسيون ورزش مدارس جمهوري اسلامي ايران به كشورمان سفر كرده بود، پس از بازديد سه روزه از مسابقات دانش آموزان پسر مدارس كشور كه در مجموعه ورزشي شهيد چمران رامسر برگزار مي شود، گفت: جمهوري اسلامي ايران به عنوان ميزبان اولين دوره مسابقات جهاني مدارس در رشته هاي كشتي، جودو و تكواندو انتخاب شده است.
كولون افزود: با وجود علاقه مندان بسيار سه رشته فوق در كشورهاي آسيايي و همچنين در جنوب اروپا مثل كشورهاي يونان، تركيه و فرانسه اولين دوره مسابقات در اين سه رشته از سال 2005 ميلادي به صورت غيررسمي(آزمايشي)در ايران برگزار خواهد شد و پس از انجام دو دوره، به طور رسمي در برنامه هاي فدراسيون جهاني دانش آموزان گنجانده خواهد شد.
كولون كه فوق ليسانس تربيت بدني دارد و اهل بلژيك است، با اعلام اينكه مسابقات دانش آموزان مدارس ايران با كيفيت بسيار بالايي برگزار مي شود، گفت: گزارش كامل بازديد خود را به اجلاس فدراسيون جهاني مدارس كه در 19 اكتبر در آتن برگزار مي شود، ارايه خواهد كرد.وي گفت: در حال حاضر در رشته هاي پينگ پنگ، هدف يابي، اسكي، دووميداني، ژيمناستيك،  بدمينتون، فوتبال، واليبال،  بسكتبال و هندبال مسابقات جهاني دانش آموزان هر دو سال يكبار برگزار مي شود.
اين مقام مسئول ورزش دانش آموزي جهان از پيشنهاد برگزاري مسابقات دانش آموزان دختر و پسر كشورهاي اسلامي توسط ايران استقبال كرد و افزود: لباس پيشنهادي ورزشكاران دختر كه توسط فدراسيون ورزش مدارس ايران ارايه شده،  پوششي مناسب براي ورزشكاران دختر مسلمان است و من آن را در اجلاس جهاني تاييد مي كنم.
دبيركل فدراسيون جهاني ورزش مدارس با اعلام اينكه در حال حاضر هشتاد كشور دنيا عضو اين فدراسيون هستند و اعتبارات فدراسيون جهاني از پرداخت حق عضويت كشورها تامين مي شود، گفت: اين فدراسيون سي سال پيش در سال 1972 ميلادي در كشور لوكزامبورگ تشكيل شده و مقر جهاني آن در حال حاضر شهر بروكسل بلژيك است.وي افزود: ايران با داشتن مكان هاي ورزشي مناسب مي تواند ميزبان مسابقات جهاني دانش آموزان باشد.
ادامه بازي هاي
دسته اول باشگاه هاي كشور
دومين هفته مسابقات فوتبال قهرماني دسته اول باشگاه هاي كشور، ديروز با يك مسابقه آغاز شد.
بر اساس برنامه تنظيمي در اين ديدار تيم ماشين سازي تبريز ميزبان تيم صبا باتري بود.
در ادامه اين رقابت ها عصر امروز تيم هاي شهاب زنجان با نيرو محركه قزوين در زنجان، تراكتورسازي تبريز با مس كرمان در تبريز، نساجي مازندران با تيم شهيد قندي يزد در يزد، صنايع ار اك با صنعت نفت آبادان در اراك و ملوان بندرانزلي با پيام خراسان در انزلي ديدار خواهند كرد. ضمن اينكه دو بازي هم در تهران برگزار مي شود كه در اين مسابقه ها تيم راه آهن با عقاب در ورزشگاه اكباتان و هما با برق در زمين هما برابر هم به ميدان مي روند.
پكن آماده المپيك 2008
شهر پكن پايتخت چين اعلام كرده است كه اجراي برنامه بازاريابي از ماه جاري ميلادي بيانگر آمادگي تدريجي براي برگزاري بازي هاي المپيك 2008 است.
روزنامه «استريت تايمز » چاپ هنگ كنگ ديروز نوشت كه انتظار مي رود كميته بين المللي المپيك تلاش هاي پكن را براي تشكيل بازي هاي المپيك 2008 عالي ارزيابي كند.
اين نشريه به نقل از «هاين وربروگن»  رييس كميسيون هماهنگي كميته بين المللي المپيك كه در پكن به سر مي برد، نوشت: اين كميته آمادگي پكن را مطلوب دانسته و اشتباه عمده اي در روند تشكيل بازي ها نيافته است.
وي گفت كه پكن در سال هاي اخير موفق شده است مشكل آلودگي هوا و محيط زيست را تا اندازه شاياني برطرف كند و اين براي آمادگي پايتخت چين به منظور تشكيل بازي ها بسيار مهم است.
وي تاكيد كرد كه كميته بين المللي المپيك دقيقاً فعاليت هاي تداركاتي پكن را زيرنظر دارد و ارزيابي هاي كارشناسي در اين باره خواهد داشت.
وروبروگن در عين اظهار رضايت از تلاش هاي پكن، نسبت به افزايش خودروهاي شخصي در پكن و آلودگي هوا در آينده ابراز نگراني كرد.
گزارش ها نشان مي دهد كه سالانه به طور ميانگين 240 هزار خودرو به ميزان خودروهاي موجود پكن افزوده مي شود كه اين مسئله باعث نگراني كميته بين المللي المپيك شده است.پكن براي برگزاري اين بازي ها يك ميليارد و 700 ميليون دلار هزينه اختصاص داده است و مخارج ساخت و تكميل مكان هاي ورزشي آن ميلياردها دلار خواهد بود.
همچنين ديروز «ليو جينگ مين»  معاون اجرايي كميته تشكيلات بازي هاي المپيك پكن در گزارشي به كميته بين المللي المپيك خاطرنشان كرد كه اقدامات تداركاتي به خوبي در جريان است.
وي تاكيد كرد كه از فعاليت هاي مهم پكن در ماه هاي اخير مي توان به تعيين نشان بازي ها و اجراي برنامه بازاريابي اشاره كرد. ضمن آنكه ساخت و بازسازي مجموعه هاي ورزشي و فرهنگي از جمله دهكده ورزشكاران براي اين بازي ها در جريان است.
اعضاي كميته بين المللي المپيك روز چهارشنبه براي ارايه تجربيات خود به پكن براي برگزاري بزرگترين رويداد ورزشي جهان، وارد پايتخت چين شدند.
به گفته ليو كار ساخت استاديوم ملي، مركز شناي ملي، مركز تيراندازي پكن و مركز دوچرخه سواري «لائو شان»  در پايان سال جاري ميلادي آغاز خواهد شد.
وي خاطرنشان ساخت كه به غير از اين، ده مكان ورزشي از جمله يك استاديوم ملي و مركز تنيس ملي در سال 2004 احداث خواهد گرديد.
صعود معلول آمريكايي
به قله فوجي در ژاپن
يك ورزشكار معلول و دانشجوي آمريكايي در صعود بي سابقه و موفقيت آميز قله كوه آتشفشان فوجي، بلندترين قله ژاپن را با موفقيت فتح كرد.
به گزارش خبرگزاري فرانسه از توكيو، كيگان رايلي دانشجوي 22 ساله آمريكايي امروز اندكي پس از فتح قله 3776 متري فوجي به همراه گروهي 7 نفري از كوهنوردان در تماس تلفني به اين خبرگزاري گفت: بودن در مكاني كه پاي خيلي از افراد سالم به آنجا نرسيده است، براي من بسيار هيجان دارد.
رايلي دانشجوي رشته كامپيوتر دانشگاه اورگون كه در سال 1996 در يك سانحه رانندگي جفت پاهايش را از دست داد، در توصيف احساس خود در صعود به اين قله گفت: تعداد كمي از افرادي كه سالم هستند، از پاهايشان براي صعود استفاده مي كنند ولي من براي نخستين بار فقط با استفاده از زور بازوانم اينجا هستم و اميدوارم اين حركت اقدامي الهام بخش براي ديگران باشد.
رايلي در اين صعود از يك صندلي چرخدار ويژه مجهز به 42 دنده و صفحه ترمز كه به وسيله دايي اش جان نلسون طراحي و ساخته شده بود، كمك گرفت. نلسون خود به همراه رايلي در صعود به قله فوجي شركت داشت.
يك ميليون دلار وليعهد
در جيب العين
وليعهد ابوظبي يك ميليون دلار به تيم العين كه با گل «فرهاد مجيدي» داليان چين را پشت سر گذاشت و توانست به ديدار پاياني مسابقات فوتبال جام قهرمانان باشگاه هاي آسيا راه يابد، پاداش داد.
خبرنگار «ايرنا» از ابوظبي ديروز به نقل از منابع باشگاه العين گزارش داد: «شيخ خليفه بن زايد آل نهيان» وليعهد ابوظبي و جانشين فرمانده نيروهاي مسلح امارات دستور داده است اين مبلغ ميان بازيكنان العين به پاس زحمات آنان تا اين مرحله از اين رقابت ها توزيع شود. تيم فوتبال باشگاه العين امارات با پيروزي در مجموع دو ديدار مقابل تيم داليان چين راهي ديدار پاياني مسابقات فوتبال جام قهرمانان باشگاه هاي آسيا شد.
در ديدار برگشت مرحله نيمه  پاياني اين رقابت ها كه روز شنبه گذشته در داليان چين برگزار شد، تيم داليان با نتيجه چهار بر سه در مقابل العين به پيروزي رسيد اما العين در مجموع دو ديدار رفت و برگشت حريف خود را شكست داد.«فرهاد مجيدي» مهاجم ايراني كه به عنوان بازيكن كمكي به العين پيوست، توانست در دقيقه 87 گل سوم بازي را براي تيم اماراتي به ثمر برساند و العين را به مرحله بعدي بفرستد.
ديدار رفت اين دو تيم در العين امارات با نتيجه چهار بر دو به سود تيم العين خاتمه يافته بود.
ديدار رفت مرحله نهايي اين رقابت ها بين تيم هاي العين امارات و «بي اي سي تروساسانا» تايلند دهم مهرماه آينده در العين امارات و ديدار برگشت، نوزدهم مهر ماه در بانكوك برگزار خواهد شد.