نگاه امروز
دور از مسائل روز
حميدرضا مدني
نمايشگاه بين المللي قرآن كريم امسال نيز مانند سال هاي قبل در ايام ماه رمضان گشايش يافت و در يازدهمين تجربه خود، برنامه هاي متنوعي را چون دوره هاي قبل دنبال مي كند. درواقع روالي كه نمايشگاه قرآن كريم در سال هاي گذشته پي گرفته است بر استفاده از مضامين قرآني براي خلق آثار هنري و به تبع آن،جذب مخاطبان براي ديدار از نمايشگاه قرآن تأكيد دارد. روشي كه به نوعي سعي در آشنايي مخاطبان نمايشگاه با قرآن و مضامين قرآني دارد. در اين راستا دعوت از هنرمندان و انديشمندان مسلمان كشورهاي مختلف و ارائه آخرين توليدات قرآني آنها نيز با هدف انس بيشتر مخاطبان با قرآن و مضامين قرآني صورت مي گيرد. البته برنامه ريزي فعاليت هاي قرآني نمايشگاه با تنوع فراوان و براي گروه هاي سني مختلف تدارك ديده مي شود، به طوري  كه براي هر گروه سني و حتي هر قشري، برنامه هايي تدارك ديده شده است كه از بخش كودك و نوجوان تا نشست هايي در حوزه هاي مختلف علوم قرآني را شامل مي شود.
در واقع نمايشگاه قرآن كريم از نظر بازنمايي جلوه هايي از قرآن موفق بوده است. اما با توجه به جامعيت بي بديل قرآن و لايتناهي بودن اقيانوس معارف آن و نيز جاودانه بودن و تعلق آن به همه زمان ها و مكان ها و گستردگي معارف عميق قرآني، لازم است نمايشگاه قرآن كريم علي رغم برنامه هاي متنوع خود برنامه هاي جديدي را نيز متناسب با مسائل روز تدارك ببيند. به عبارت ديگر نياز روز و پرسش هاي روز علاقه مندان به ويژه قشر جوان و دانشجو را نيز در نظر داشته باشد. توجه به نيازهاي روز جامعه از منظر معارف عميق قرآن كريم با توجه به جاودانه بودن آن در همه اعصار و مكان ها مي تواند بر غناي نمايشگاه قرآن بيافزايد. در حال حاضر مباحثي در جامعه رواج دارد كه مسئولان نمايشگاه قرآن كريم مي توانند با دعوت از انديشمندان، قرآن  پژوهان و كارشناسان، اين مباحث را براي ذهن هاي تشنه معارف بلند قرآني تشريح كنند. آزادي در قرآن، حقوق زن در اسلام، مردم سالاري ديني، تفسيرهاي نوين از قرآن و... موضوع هايي از اين دست در جامعه، فراوان مورد پرسش است و مي طلبد كه نمايشگاه قرآن كريم فضايي را براي طرح اين مسائل و پاسخگويي صاحب نظران به اين موضوع ها در نظر بگيرد.
نمايشگاه قرآن مي تواند براي گسترش دامنه تأثيرگذاري خود، مبحثي نو و به روز را براي آشنايي بيشتر مخاطبان با معناي قرآني تدارك ببيند و به طور قطع همه انديشمندان دلسوز، در اين راه ياري دهنده مسئولان برگزاري نمايشگاه خواهند بود.