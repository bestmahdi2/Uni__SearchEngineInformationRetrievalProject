در گفت وگو با همشهري اعلام شد:
شيوه ارتقاي محصول و پرداخت وام از محل وجوه اداره شده در زمينه ict تصويب شد
شيوه ارتقاي محصول و پرداخت وام از محل وجوه اداره شده در زمينه ict(فناوري ارتباطات و اطلاعات)تصويب شد و براي اجرا روي جايگاه اطلاع رساني دبيرخانه شوراي عالي اطلاع رساني كشور قرار داده شد.
خسرو سلجوقي- عضو هيأت علمي سازمان مديريت و برنامه ريزي كشور و نايب رئيس شوراي طرح حمايت از بخش خصوصي و تعاوني- در گفت وگو با خبرنگار ما افزود: فرم درخواست اعتبار براي اجراي پروژه هاي پژوهشي ارتقاي محصول به تصويب شوراي راهبري طرح حمايت از بخش خصوصي و تعاوني رسيده است و اميدواريم در آينده روي جايگاه اطلاع رساني براي اقدام دراختيار شركت ها قرار داده شود.
وي گفت: در شيوه ارتقاي محصول از محصولاتي حمايت مي شود كه قابل عرضه به بازار و داراي توجيه اقتصادي باشند. زمان انجام و اجراي پروژه و ارائه محصول نيز از يك سال تجاوز نكند.
نايب رئيس شوراي طرح حمايت از بخش خصوصي و تعاوني تصريح كرد: شبكه مديريت هوشمند ساختمان ها، ارتباطات سخت  افزار و نرم افزار، دسترسي بدون سيم با عرض باند بالا در فركانس مجاز، هوش مصنوعي، پردازشگرهاي زبان فارسي با انواع كاربردها ازجمله قرائت خط فارسي، ترجمه همزمان پردازش و تشخيص صوت، تجارت الكترونيكي، بانكداري الكترونيكي، كارت هوشمند، مديريت روابط مشتري ها، سيستم هاي اطلاعاتي، برنامه ريزي منابع سازماني، اتوماسيون اداري، بانك هاي اطلاعاتي، نرم افزارهاي مربوطه، نرم افزارهاي آموزشي و فرهنگي چند رسانه اي، نرم افزارهاي فرهنگي و هنري، نرم افزارهاي سرگرمي و بازي، آموزش و نرم افزارهاي علمي، امنيت، اطلاعات انواع روش هاي ايجاد امنيت در سيستم ها و شبكه هاي رايانه اي از سرفصل هاي مهم در اين زمينه است.
سلجوقي خاطرنشان كرد: شركت هايي كه پروژه هاي آنها در راستاي فعاليت هاي استانداردسازي مصوب يا بين المللي كردن محصول باشد و شركت هايي كه حداقل يك نرم افزار در بازارهاي بين المللي به فروش برسانند 25 درصد به سقف مشاركت آنها اضافه خواهد شد. شركت هاي ثبت شده و مستقر در استان هاي كمتر توسعه يافته و شركت هايي كه 50 درصد سهام آنها متعلق به فارغ التحصيلان زن دانشگاه ها باشد از اولويت بيشتري برخوردار خواهند بود.
وي در پايان گفت: در ارتباط با پرداخت وام نيز اميدواريم فرم وام تا اول مهرماه دراختيار عموم قرار داده شود. در اين بخش سقف وام باتوجه به نوع پروژه تعيين خواهد شد.