نگاه اول
زمانه غريب و دشوار
اميرحسين رسائل
احتمالا شما هم شنيده ايد كه وقتي فردوسي خواست شاعري پيشه كند(اينجا منظور شغل شاعري است)مجبور شد سري به دربار سلطان محمود بزند و براي آنكه در گروه شاعران مورد حمايت(منظور حمايت مالي است)قرار گيرد مي بايست ابتدا مورد امتحان قرار مي گرفت. ممتحن فردوسي هم كسي نبود غير از «عنصري» كه در آن روزگار ملك الشعراي دربار غزنويان بود. ابوالقاسم فردوسي هم كه به ظاهر دهقان زاده اي بيش نبود، در نگاه اول و به نظر عنصري نمي توانست شاعري توانا باشد، پس از او خواست تا مصرع آخر يك رباعي را كه خود مصرع اول و شاگردان بااستعدادش(عسجدي و فرخي)مصرع هاي ديگرش را مي گفتند بسرايد. دهقان زاده ما چنان از اين آزمايش سربلند بيرون آمد كه عنصري كاري را كه خود از عهده اش برنيامده بود به او سپرد و قرار شد شاهنامه را فردوسي به خرج دربار سلطان محمود به نظم درآورد. حالا كاري به مسائل بعدي و اينكه چگونه در آينده سلطان محمود با بدحسابي دل حماسه سراي بزرگ ما رنجاند نداريم و حتي به اينكه تذكره نويسان ديگري بر همين حكايت ترديد دارند و آن را افسانه مي پندارند، بلكه نگاهمان به مسئله اصلي داستان است يعني هر كه براي بروز هنري خود درخواست كمك مي كند ابتدا مي بايست امتحان پس دهد تا بعد امكاناتي در اختيار او قرار دهند. اين حرف مي تواند در مورد برخي فيلمسازان جوان و به خصوص آن گروه منتقدان جشنواره فيلم فجر و مديران آن نيز صدق كند كه دائم از دولتي بودن جريان فيلمسازي و جشنواره هاي كشور گلايه دارند و آن را مانع ظهور و بروز استعدادهاي خود مي دانند بي آنكه لحظه اي بينديشند كه وزارت فرهنگ و ارشاد اسلامي، معاونت سينمايي و تمامي مجموعه دولتي پايين دست اين وزارتخانه به حتم دولتي است و مي تواند از قواعد و قوانين مدنظر خود پيروي كند، آناني هم كه موافق با اين شرايط نيستند مي توانند چون بسياري ديگر از هنرمندان ايران و جهان فارغ از اين مسائل به شيوه اي مستقل به خلق آثار هنري بپردازند و در كمين محملي براي بيان و نمايش هنري خود بنشينند. اصلا چرا بايد از جشنواره اي كه بودجه اش را دولت مي دهد، براي آن اسپانسر مي گيرد و آن را ساماندهي مي كند انتظار داشت خودش براي خودش تصميم نگيرد. مضاف اينكه پي ريزي اين جشنواره از اصل براي اعلام نظرات و سياست هاي دولتي سينما بوده پس به هرگونه رفتار آن حرجي نيست. از همه اينها كه بگذريم آنچه در نهايت مانده و مي ماند اثر عظيم و شگفت شاهنامه است نه اينكه پاداش آن را كه داد و چه ميزان داد يا نداد. شما هم به حتم مي دانيد كه فردوسي عمر و دارايي خود را به پاي كار خويش گذاشت و اگر گلايه از زمانه و حاكمان آن كرد پس از به پايان رساندن كار خويش بود نه پيش از تحمل هر رنج و تلاشي. نمي دانم شايد به اين نوشته و نويسنده آن بخنديد كه اين گونه استدلال مي كند، در اين زمانه غريب و دشوار، اما باور كنيد همه زمان ها براي هنرمندان آن زمانه غريب بوده است و دشوار.