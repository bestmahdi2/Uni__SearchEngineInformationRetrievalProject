گرگي كه بره شد
در نگاه اول آنچه در داخل سوئيت مجلل هتل شرايتون بغداد به چشم مي خورد كاملاً شاهانه به نظر مي رسد. محافظان مسلح، رهبران قبايلي و گفتگو و گپي دوستانه در ضمن سرو غذا و پذيرايي در حالي كه مردي مرتب و خوش پوش در حال امضاي اوراق و صحبت كردن با مشاوران خويش است. در اين جا رئيس محمد محسن زبيدي از تبعيديان سابق عراقي است كه با فروپاشي صدام به اين كشور بازگشت.
به فاصله كمي پس از آزادسازي عراق او به سان يك ميانجي قدرت در عراق وارد صحنه شد و آغاز به كار كرد. يكي از اطرافيان جديد زبيدي كه هفته گذشته به جمع دستياران او پيوست دستياري جديد با كوهي از كاغذ بود. وظيفه او جابه جايي خانوارها و پيدا كردن سرپناهي براي آناني بود كه در ضمن جنگ كاشانه خود را از دست داده بودند و اكنون به منازل و اقامتگاه هايي نقل مكان مي كنند كه زماني دستياران و محافظان ديكتاتور سرنگون شده عراق را در خود جاي داده بودند.
كارت شناسايي تازه چاپ شده و سربرگ هايي كه زبيدي به كار مي برد تنها عنوان مي كند او رئيس شوراي اجرايي بغداد است و بسياري از اطرافيان او اصرار دارند داوطلبانه به ياري او شتافته اند. حتي برخي از اطرافيان او پلاكاردي كه جلوي سوئيت مجلل هتل شرايتون نصب شده بود و «عنوان اقامتگاه شاهانه» را بر خود داشت را برداشته اند اما جاي ميخ هايي كه نوشته هاي اين پلاكارد را روي ديوار محكم كرده بود اثري از خود به جاي گذاشته كه مي توان عبارت حك شده روي آن را خواند.
با اين اوصاف ابو زبيدي كه اكنون برخي او را شهردار بغداد مي خوانند ادعا دارد اعضاي شوراي اجرايي 22 نفره اي كه او از 16 آوريل رياست اش را بر عهده گرفته همگي به درخواست و دعوت او آغاز به كار كرده اند. زبيدي مي گويد به سمتي كه اكنون عهده دار آن است منصوب شده است و ادامه مي دهد: «من در حال همكاري با ارتش ايالات متحده براي بازسازي عراق هستم». او در توضيح اينكه هزينه هاي شوراي او از محل كمك هاي مردمي تامين مي شود مي گويد: «من به حد كافي پول دارم. من با تامين كنندگان دارو و لوازم بيمارستاني براي تامين نياز بيمارستان ها گفت وگو كرده ام. من از حمايت مردم عراق برخوردارم.»
پس از سه دهه حاكميت سبعانه صدام بسياري از عراقي ها اكنون در ساختار قدرت شريك شده اند. شيخ هاي قبايلي كه عباهاي سياه رنگ و نقش دار به تن دارند در حال رايزني براي پيشبرد منافع افراد قبيله خود هستند. خانواده هاي فقير در حال رهاسازي خانه هاي به اشغال درآمده از چنگ مزدوران صدام هستند.
عراقي هاي در تبعيد كه به اين كشور باز مي گردند از روحانيون گرفته تا رهبران سياسي سابق ادعاي رهبري گروه ها و محافل مختلف را دارند. اين در حالي است كه هيچ يك از اين شاه ها بالقوه بي پرواتر از زبيدي 51 ساله و مامور مخفي سابق نيست. زبيدي بخش اعظم 23 سال گذشته را به عنوان عامل مخفي كنگره ملي عراق فعاليت كرده است كه هدف از فعاليت هايش سرنگوني رژيم صدام بود. تنها عده انگشت شماري از ماهيت واقعي فعاليت هاي او مطلع بودند و حتي هويت او نيز افشا نشده بود و اكثراً او را با نام الدائب كه معادل عربي گرگ است مي شناختند.
زبيدي شبكه اي از خبرچين ها و خرابكارهاي داخل عراق را از پايگاه خود در پايتخت هاي نزديك به خاك عراق در دمشق، عمان و بيروت هدايت مي كرد. زعيب ثنا سخنگوي احمد چلبي رئيس كنگره ملي عراق در مورد زبيدي مي گويد: «او كاملاً موفق بود.» در ميان فعاليت هايي كه به او نسبت داده مي شود ترغيب مخالفان صدام و وابستگان ناراضي دستگاه او به پناهندگي به غرب بود. اين تلاش ها عدنان احسان حيدري طراح نظامي، اطلاعاتي اسبق عراق را كه خروجش از عراق به اعتقاد زبيدي براي پنتاگون شگفتي ساز شد و جمال قريري و ليزا دوست دختر عدي حسين فرزند صدام را نيز شامل مي شد.
يكي از عمليات منسوب به زبيدي كه به تيتر روزنامه ها تبديل شد خروج پرسيولا لمپسوس از معشوقه هاي صدام از عراق بود. او داستان هاي دهشت آوري در مورد ديكتاتور عراق تعريف كرد. يكي از اين موارد ذكر اين بود كه صدام از هيچ چيز به اندازه تماشاي فيلم هايي كه شكنجه دشمنان او را به تصوير مي كشيد لذت نمي برد. زبيدي ادعا مي كند او بهترين معشوقه صدام حسين بوده است: «ما او را به اردن و از آنجا به سوريه و لبنان منتقل كرديم و در نهايت به تايلند رفت و اين همه بدون گذرنامه انجام شد.»
پنتاگون كه از چلبي و كنگره ملي عراق حمايت مي كند به اين استنتاج رسيد او واقعاً معشوقه صدام بوده است در حالي كه سيا در مورد عناصر كليدي داستان او ابراز ترديد كرد. پس از دوره اي فعاليت در سايه اكنون گرگ به صحنه آمده است. مي گويد از زمان بازگشت پرخطر او به بغداد در هشتم آوريل كه از آتش فداييان صدام جان سالم به در برد در حال هماهنگ كردن و سازماندهي گشت هاي مشترك پليس عراق با نظاميان آمريكايي بوده و ارسال كمك ها براي بيمارستان هاي غارت شده عراق را پيگيري مي كرده است.
او حتي ترتيبي داده بود نماينده شخصي او در نشست اخير اوپك در ژنو حضور پيدا كند. اين اقدام موجب رنجش احمد چلبي شد و ژنرال بازنشسته جي گارنر كه رياست دولت انتقالي غيرنظامي عراق را بر عهده دارد نيز در برابر اين اقدام به تندي موضع گرفت. يك مشكل اين است كه تيم گارنر ديپلماتي آمريكايي را در خود دارد كه از سوي واشنگتن به عنوان هماهنگ كننده امور ناحيه مركزي عراق منصوب شده است.
از اين ديپلمات كه باربارا بوداين نام دارد همچنين به عنوان شهردار بغداد ياد مي شود. بوداين پس از ورود به بغداد به خبرنگار نيوزويك گفت: «زبيدي تنها كسي در دنيا است كه وزير منصوب مي كند و نماينده به اوپك اعزام مي كند تا براي خود مشروعيت و اعتبار كسب كند اما اين قسم كاركردها آنچه را او در پي اش است به او ارزاني نخواهند كرد.»
چلبي در مقابل اين همكار خود برگ هاي برنده اي دارد. به عنوان شروع مقامات كنگره ملي عراق از طريق اخبار تلويزيوني دريافتند زبيدي نقب زني ها و چانه زني هايي را در بغداد آغاز كرده است. ثنا سخنگوي كنگره ملي عراق ماجرا را اين گونه به ياد مي آورد: «ما از لندن تماسي تلفني داشتيم كه مي گفت شبكه الجزيره تصاويري از الدائب را پخش كرده كه در آن ادعا كرده مديريت بغداد را به عهده گرفته است». او ادامه مي دهد: «همه ما گفتيم اين نمي تواند صحت داشته باشد. الدائب هيچ گاه در مصاحبه تلويزيوني شركت نمي كند. او ماموري مخفي است.»
نهايتاً شانزدهم آوريل چلبي وارد بغداد شد و گرگ را به يكي از كلوپ هاي بغداد كه اكنون به مقر كنگره ملي تبديل شده فرا خواند. زبيدي در ابتدا به اين درخواست جواب نداد و هنگامي كه عاقبت اين دو ملاقات كردند در ابتدا فضاي سردي بر ملاقاتشان حاكم بود. چلبي اكنون ادعا دارد زبيدي در دام ماموران اطلاعاتي سيا افتاده است در حالي كه زبيدي اين ادعاها را تكذيب مي كند.
تا آنجا كه موضوع به كنگره ملي مربوط مي شود زبيدي اكنون عنصري ياغي است. ثنا مي گويد: «او ديگر از ما نيست.» زبيدي اصرار دارد اين مسئله براي او ناراحت كننده نيست: «من صرفاً سياستمداري هستم كه عاشق كشورش است.» او مي افزايد: «اكنون صدام رفته است. ديگر لزومي ندارد گرگ باشم. كافي است مرا بره بخوانيد.»
نيوزويك