سايه روشن اقتصاد
مير مطهري تحت فشار
احمد ميرمطهري يك كارشناس ارشد مالي و سرمايه گذاري با روحيه منظم و محافظه كارانه(اقتصادي)است. وي كه در 1375 جانشين رجايي سلماسي شد، توانست ضمن رشد داد و ستد سهام، مانع از بحران در اين بازار شود. حسين عبده تبريزي دبير كل فعلي بورس كه انتصابش از سوي مظاهري با واكنش منفي كارشناسان مواجه شده و معتقد بودند وابستگي مالي و مديريتي او به شركتهاي سرمايه گذاري و يك بانك خصوصي، شرايط كار براي او را سخت مي كند، اكنون كه بورس در شرايط جديدي قرار گرفته فشار مي آورد سازمان خصوصي سازي سهم بيشتري عرضه كند. اما ميرمطهري مي گويد: واگذاري سهام دولت، مانند دولبه تيز يك قيچي است كه از يك طرف در معرض اتهام ارزان فروشي و از طرف ديگر نيز درمظان اتهام گران فروشي قرار دارد، اما توقع مردم اين است كه دولت در جريان واگذاري ها، با لبه هاي اين قيچي تعهدات اجتماعي خود را پاره نكند.
مير مطهري افزود: بر پايه همين استدلال و با وجود جو رواني به وجود آمده، سازمان خصوصي سازي به عنوان يك مرجع قانوني، قصد ندارد سهم قابل فروش دولت را با قيمت هاي كاذب به مردم واگذار كند. او با اشاره به انتقادهاي اخير از روند واگذاري سهام شركت هاي دولتي گفت: متأسفانه جريان خصوصي سازي به شيوه اي غيراصولي تحت فشار قرار گرفته و عده اي قصد دارند بدون توجه به اصول تبيين شده در قانون برنامه سوم توسعه و صرفاً به دليل جبران خطاهاي پيش آمده، دولت را به واگذاري سهام خود مجبور كنند.
او تأكيد كرد: خصوصي سازي را نبايد با فشار و ضرب الاجل و با استفاده از استدلال هاي منسوخ جبران كسري بودجه، تحت تأثير قرار دارد؛ چرا كه دولت موظف است به عواقب هرگونه واگذاري، از ديدگاه هاي اجتماعي و اقتصادي آگاهي كامل پيدا كند.



تاريخ ندارد
احمد صادقي مدير عامل اسبق ذوب آهن دو سال پيش از سوي اسحاق جهانگيري مأموريت پيدا كرد بورس فلزات(آهن، آلومينيوم، مس، چدن، روي و...)را راه اندازي كند. وي در يك سال گذشته بارها وعده داده است بورس فلزات به زودي راه اندازي مي شود. اما گويا مشكلات پيدا و پنهان پرشماري وجود دارد كه بورس فلزات راه نيفتد.
صادقي در گفت وگو با ايسنا گفته است: «از آنجا كه مشكلات عديده اي بر سر راه تشكيل بورس قرار مي گيرد، نمي توان تاريخ آغاز به كار آن را اعلام كرد.»
حداقل 30 ميليارد دلار
محمد ستاري فر رئيس سازمان مديريت و برنامه ريزي كشور نيز به صف منتقداني پيوست كه معتقدند ايران از ظرفيت هاي گردشگري خود استفاده نمي كند.
ستاري فر گفته است، بايد از 900 تا1200 ميليارد دلار درآمدي كه در جهان از راه گردشگري ايجاد مي شود حداقل 30 ميليارد دلار آن نصيب ايران شود.
وي كه در مشهد سخنراني كرده، اما هيچ راه حلي را ارائه نكرده است و نگفته چرا درآمد ايران از گردشگري هنوز به يك ميليارد دلار نمي رسد و چگونه بايد 30 برابر شود.



دوست بوش و خصوصي سازي عراق
توماس فولي رئيس شوراي اداري شركت محصولات الكترونيكي تي  بي وودز است كه گفته مي شود از دوستان نزديك جرج بوش، رئيس جمهور آمريكا به شمار مي آيد.
رئيس جمهور آمريكا، توماس را به عنوان مسئول امر خصوصي سازي و احياي حدود200 شركت دولتي عراق انتخاب كرده است.
انتصاب فولي در ميان انتقادات موجود از نحوه كنترل شركتهاي دولتي توسط وزارت دارايي آمريكا و نياز پل برمر حاكم آمريكايي عراق به حمايت بيشتر در بازسازي آن كشور صورت گرفته است.
انتصاب مستقيم فولي به اين سمت جديد نشان دهنده عزم جورج بوش براي مهار مشكلاتي است كه تلاشهاي پس از جنگ را مختل ساخته است.
هدف از اعزام فولي به بغداد در واقع تلاش براي بهبود اقتصاد عراق و وجهه نيروهاي آمريكايي در آن كشور است.



بدون مطالعات دقيق
غلامحسين حسن تاش كه خبرگزاري جمهوري اسلامي او را كارشناس ارشد اقتصاد انرژي معرفي كرده ادعا كرده است:«نيروي انساني متخصص براي تجزيه و تحليل اقتصادي طرحهاي بزرگ توسعه نفتي در كشور وجود ندارد و برخي طرحهاي بزرگ با قيمت هاي بسيار بالا، فاقد مطالعات بازاريابي اقتصادي و دقيق هستند.» حسن تاش از اينكه شركتهاي پيمانكاري عمومي ايجاد شده در صنعت نفت و گاز بدون توجه به كسب دانش و تخصص مورد نياز آن صورت گرفته ابراز تأسف كرد و افزود: پيمانكاري عمومي بايد از سياسي كاري پرهيز كنند.