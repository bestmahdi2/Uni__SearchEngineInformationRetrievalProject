تكثير غير قانوني فيلم ها با شيوه جديد
ماتريكس روي اينترنت
نسخه اي از فيلم «بازگشت ماتريكس» كه كمتر از دو هفته از شروع نمايش آن در سينماها مي گذرد، روي شبكه اينترنت قابل دريافت(download)است.
به گزارش بي.بي.سي، نسخه بسيار باكيفيتي از اين فيلم را هر روز صدها كاربر اينترنت به طور غيرقانوني از يك سايت اينترنتي دريافت مي كنند.(در خبر بي. بي. سي به آدرس اين سايت اشاره نشده است).
در دسترس قرار گرفتن آنلاين اين فيلم، به برنامه ريزي هايي كه به منظور خنثي كردن تكثير قاچاقي آن صورت گرفته بود، ضربه خواهد زد. نسخه هايي از «بازگشت ماتريكس» با كيفيت ضعيف، از مدتي پيش روي دي.وي.دي به بازار سياه فيلم راه يافته بود.
قرار گرفتن قاچاقي فيلم هاي بزرگ روي اينترنت، اندكي پس از شروع نمايش آنها، امري غيرعادي نيست؛ اما هميشه نسخه هاي ضعيفي كه مخفيانه با دوربين هاي ويدئويي كوچك در سالن هاي سينما ضبط شده بودند، روي اينترنت قرار مي گرفت. تصوير اين نسخه ها تار بود، صداي فيلم ضعيف بود و همهمه سالن سينما در آن شنيده مي شد.
اما نسخه «بازگشت ماتريكس» كه در حال حاضر روي اينترنت قابل دريافت است، كيفيتي عالي دارد و به نظر مي رسد از نسخه هاي قابل نمايش در سينماها كپي شده باشد. صداي اين نسخه هم فوق العاده است.
هر كاربري كه به خط اينترنت با پهناي باند زياد دسترسي داشته باشد، مي تواند طي 3 ساعت، فيلم را دريافت كند.
تكثير غيرقانوني فيلم ها، به ويژه به صورت آنلاين يكي از بزرگترين نگراني هاي صنعت سينماست.
جك والنتي، رئيس اتحاديه تصوير متحرك آمريكا چندي پيش گفته بود كه شيوه هاي ديجيتالي تكثير غيرقانوني فيلم مي تواند صنعت فيلمسازي را تضعيف كند. او گفت:  «قاچاق ديجيتالي به يك تهديد واقعي بدل شده است.»
فيلم «بازگشت ماتريكس»، به رغم قابل دريافت بودن روي اينترنت، تاكنون بيش از 5/363 ميليون دلار فروش داشته است.