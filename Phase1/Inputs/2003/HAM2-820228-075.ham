نگاه اول
توسعه دولتي
سام غفارزاده
مشتركين تلفن همراه، مرتب از كيفيت شبكه اظهار نارضايتي مي كنند.
«مشترك مورد نظر در دسترس نيست» اغلب شهروندان روزي چند بار اين جمله را بايد بشنوند.
ارائه دهندگان خدمات اينترنتي(ispها)روزي نيست كه در مصاحبه يا اظهارنظري از محدوديت هاي روزافزون دولت انتقاد نكنند. كاربران اينترنتي ناگهان به صلاحديد دولت از دسترسي به برخي سايت ها محروم مي شوند...
از سويي ديگر مسئولان مخابراتي كه اخيراً توانسته اند وزارت پست، تلگراف و تلفن را به وزارت ارتباطات و فناوري اطلاعات تبديل كنند مدعي توسعه ارتباطات هستند.
نكته اساسي هم در همين توسعه دولتي است. بوروكرات هاي دولت همه ساله براي توجيه افزايش بودجه زيربخش هاي خود به توضيح اهميت توسعه در بخش تحت مديريتشان مي پردازند و آن را امري زيربنايي مي نامند. حال آنكه امور زيربنايي كل كشور در حد يك دفتر يا حداكثر سازمان قابل تجميع است و هيچ احتياجي نيست تا تمام وزارتخانه(مانند راه، نفت، نيرو، صنايع و معادن، پست)جداگانه به بهانه آن دخالت در اقتصاد را توجيه كنند. اما مخابرات در اين خصوص وضع ديگري دارد. در يك دهه اخير شركت هاي فعال در عرصه الكترونيك و مخابرات گوي سبقت را از شركت هاي نفتي و خودروساز ربوده اند و سهام آنها داراي بالاترين ارزش ها در بورس هاي معتبر جهان است كه نشان از تمايل بخش خصوصي در اين عرصه دارد، فناوري اطلاعات امروز داراي تقاضاهاي مختلفي است كه دولت ايران به اصرار مي خواهد همگي را خود، راساً پاسخ دهد. وزارت پست با ايجاد شوراهاي مختلف همانند شوراي عالي اطلاع رساني، شوراي عالي انفورماتيك و تعريف پروژه هايي نظير تكفا به جز حوزه مردم عادي به حوزه ديگر دستگاه هاي دولتي هم پا گذاشته است. طرح تكفا بنا دارد تا به چگونگي انجام و اجراي پروژه هاي ارتباطي و مخابراتي دستگاه هاي دولتي نظارت كند. يعني كليه پروژه هاي ارتباطي بايد از زير نظر عده اي خاص بگذرد كه عملاً پيمانكاران با صلاحديد وزارت پست انتخاب خواهند شد. محدوديت ispها و پلمپ آنها هم به علت عدم دريافت مجوز، از ديگر انتقادات وارده به مديران مخابراتي است. چه آنكه طبق مصوبه شوراي عالي انقلاب فرهنگي كه با تلاش يكي از معاونين وزارتخانه محقق شد ispها فقط و فقط بايد با aspهاي مورد تأييد وزارت پست قرارداد ببندند و هر قيمتي آنها ارائه مي كنند بپذيرند جالب آنكه غالب aspهاي مورد تأييد وزارتخانه دولتي اند يا وابسته و نزديك به دولتي ها. اما انتقادي كه اخيراً مي توان به عملكرد وزارت پست وارد كرد قضيه فيلترينگ سايت هاي اينترنتي است. انتقادي كه در كلان به دولت اصلاحات وارد به طور كلي معلوم نيست چه علاقه اي در مسئولين اين وزارتخانه وجود دارد. براي تصويب قوانين مورد نظر خود و يا به زعم خويش پيشگيري از اقدام نهادهاي ديگر مجلس به عنوان يگانه نهاد قانونگذار كشور دور زده مي شود. قوانين مخابراتي مورد استناد اين وزارتخانه همواره مصوبه هاي شوراي انقلاب فرهنگي است.
شوراي مذكور كه رياست آن با رئيس دولت دوم خرداد است مصوبه اي دارد كه طبق آن هيأتي سه نفره متشكل از نمايندگان صدا و سيما، وزارت ارشاد و وزارت اطلاعات سايت هاي غيرمجاز را به وزارت پست معرفي مي كند تا اين وزارتخانه براي دسترسي به اين سايت ها محدوديت اعمال كند. ضمن آنكه شفافيت در زمينه معيارهاي اين هيأت وجود ندارد و تعداد سايت هاي غيرمجاز هم تاكنون اعلام نشده است. در بخش مخابرات و ارتباطات كشور دايره بخش خصوصي هر روز تنگ تر مي شود و مديران اين بخش بايد پاسخگوي مداخله هاي خود در اين حوزه به مردم باشند تا مجدداً قضيه تلفن همراه تكرار نشود. مشتركين تلفن همراه كه جزو شركت دولت مخابرات ايران گزينه ديگري براي دريافت خدمات مكالمه اي به ايشان وجود ندارد سال هاست آرزوي برقراري تماس سالم و موفق را با گوشي دارند.