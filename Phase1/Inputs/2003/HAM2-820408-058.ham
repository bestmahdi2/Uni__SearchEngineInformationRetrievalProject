تحصن چهار نماينده در مجلس
گروه سياسي: چهار تن از نمايندگان مجلس شوراي اسلامي كه از آنها به عنوان نمايندگان دانشجويي نام برده مي شود ديروز در واكنش به آنچه برخوردهاي خشونت آميز اخير با دانشجويان عنوان كردند، در محل مجلس شوراي اسلامي تحصن كردند.
به گزارش خبرنگار همشهري ميثم سعيدي، علي اكبر موسوي خوئيني ها، فاطمه حقيقت جو و علي تاجرنيا كه همگي از اعضاي پيشين دفتر تحكيم وحدت و كانديداي اين تشكل براي نمايندگي مجلس بودند، در جمع خبرنگاران داخلي و خارجي به بيان دليل تحصن خود پرداختند.
فاطمه حقيقت جو در بخشي از سخنان خود دليل اين تحصن را اعتراض به دستگيري دانشجويان، عدم ارائه آمار دقيق درباره تعداد دستگيرشدگان، نحوه دستگيري ها، مشخص نبودن نهادها و ضابطين عمل كننده در اين خصوص و عدم اطلاع دقيق از محل نگهداري دانشجويان اعلام كرد. وي اعلام داشت: دستگيري ها همراه با خشونت بوده است و برخورد مناسبي با بازداشت شدگان صورت نمي گيرد.
ميثم سعيدي نيز با بيان اينكه هيچ كس از تخلف و متخلف حمايت نمي كند گفت: نحوه برخورد با حوادث اخير دانشجويان مورد نگراني است. سعيدي با تاكيد بر اينكه ما مخالفت خود را با بروز هرگونه اغتشاش اعلام مي كنيم، افزود: همه مسئولان بلندپايه اعلام مي كنند كه بايد با خودسرها برخورد شود اما در عمل برخوردي نمي شود.
علي اكبر موسوي خوئيني ها با اعلام اينكه بعد از نامه 135 نماينده برخوردها شروع شده است، گفت: متاسفانه در بعدازظهر تشكيل جلسه غيرعلني مجلس و طرح  مسائل مربوط به حوادث دانشگاه ها و قول مسئولين براي توقف روند بازداشت ها، تعدادي از دانشجويان بازداشت شدند. رضا يوسفيان نيز وضعيت كشور وعدم رعايت قانون را از علل تحصن اين چهار نماينده دانست.
اين چهار نماينده پس از اعلام مبسوط دلايل خود براي اين تحصن به سئوالهاي خبرنگاران پاسخ دادند.