تازه هاي انديشه
تالار آيينه/ نويسنده: اميرحسن چهل تن/ چاپ سوم 1382/ شمارگان 3000 نسخه/ ناشر: مؤسسه انتشارات نگاه.
اميرحسن چهل تن از نويسندگان نسل جديد است قلمش از لحاظ شيوه توصيف محيطي سنتي، يادآور داستان هايي است كه آل احمد از كودكي خود نوشته است. علاوه برآن بيشتر داستانهايش خصلتي مرامي  دارد. چهل تن سعي مي كند در نوشته هايش از ديد كودكان و زنان به مسايل روز بپردازد. هم چنانكه در كتاب حاضر به موقعيت زنان در جنبش مشروطه مي پردازد. گاه شيفتگي به بازگويي تاريخ، او را به راوي مزاحمي مبدل مي كند كه رمان را تا حد گزارشي تاريخي فرو مي كشد. اما در كل موفق به بازتاب نفوذ بحران اجتماعي زمانه به درون خانه به شكل بحران روابط شخصيت هاي زمان مي شود.
رمان در پنج بخش تنظيم شده و هر بخش شامل بندهاي كوتاهي است كه موجد نوعي گسستگي در آن مي شوند. در هر بخش، نقش يكي از زنان عمدگي مي يابد، زناني كه همه شان سر به مهر دارند.
چهل تن تصاويري رنگين از دنياي زنان اشرافي عصر قاجار ترسيم مي كند. او در ابداع لحن زنان موفق است و از وراي گفت وگوي زنانه، آلام و آمال و مشغله هاي روحي آنان را آشكار مي كند.
داستان هاي محبوب من/ گزينش- نقد و بررسي علي اشرف درويشيان- رضا خندان «مهابادي»/ چاپ اول جلد زركوب گالينگور/ ناشر: نشر چشمه
هنر داستان نويسي برخلاف داستان گويي، پيشينه اي كوتاه دارد كه اگر آغاز پيدايي آن را اوايل قرن هفدهم و با آفرينش رمان برجسته دن كيشوت اثر ميگل دسروانتس بدانيم. عمر آن نزديك به چهارصد سال مي رسد. داستان كوتاه، پديد هنري تازه تر و جوان تري است، زيرا مي توان پيدايش آن را در اوايل قرن نوزدهم دانست.
داستان كوتاه پديده اي نو است و رو به آينده دارد و مربوط به جهان نو و زندگي نوين است. اصطلاح «داستان كوتاه» عموماً براي ناميدن يك شكل ادبي مستقل به كار مي رود و نه صرفاً براي داستاني كه طولاني نباشد. داستان كوتاه بخشي از ادبيات داستاني است كه به نثر نوشته مي شود و نزديك به دويست سال از پديد آوردن آن در جهان مي گذرد. براي داستان كوتاه تعاريف گوناگوني پيشنهاد كرده اند. حوزه ادبيات فارسي با پيشينه تاريخي هزار و دويست سال كه در اين ميان نثر فارسي پيشينه اش به بيش از هزار و صد سال مي رسد به عنوان قديمي ترين آثاري كه به نثر پارسي از دستبرد روزگار در امان و به جاي مانده مي توان از دو اثر كه در دوره سامانيان نوشته شده نام برد: مقدمه شاهنامه ابومنصوري كه در سال 336 هجري قمري به دستور ابومنصور محمدبن عبدالرزاق ساماني و به وسيله وزير او ابومنصور معمري و چند تن از دانشمندان و مورخان نوشته شده و ديگري تاريخ بلعمي مشهور به ترجمه تاريخ طبري.
شكوفا شدن ادبيات معاصر به ويژه در زمينه نثر مرهون انقلاب مشروطه مي باشد كه نه تنها در زمينه سياسي كه در زمينه ادبيات پيشرفت هايي را به دنبال داشت. كه يكي از نمونه هاي بارز آن نوشتار حاضر مي باشد كه در عين فشردگي سير پيشرفت داستانويسي را براي خواننده بيان مي دارد. كتاب حاضر در دو مجلد تهيه گرديده است كه حاوي ده ها نمونه از داستان هاي كوتاه از نويسندگان معاصر مي باشد.