وضعيت كلان بخش كشاورزي(2)
بيژن باصري 
بخش كشاورزي در ايران داراي سهمي معادل 9 /16 درصد از توليد ناخالص داخلي به قيمت 
ثابت سال 1369 است. در چند دهه اخير سهم بخش كشاورزي روندي نزولي داشته است و بخش هايي 
نظير صنعت و خدمات روندي فزاينده را از نظر سهم در توليد ناخالص داخلي تجربه كرده اند. 
چنين روندي از ديدگاه توسعه اقتصادي امري طبيعي است، زيرا انتظار مي رود زماني كه 
جامعه توسعه يافته شود حاكميت كشاورزي بر فعاليت هاي اقتصادي خاتمه يابد و بخش هاي صنعت 
و خدمات جانشين فعاليت هاي اين بخش شوند. امروزه افزايش بهره وري در بخش كشاورزي به 
سطحي رسيده است كه در كشوري مانند آمريكا 5 درصد جمعيت شاغل در اين بخش قادرند 95 درصد
جمعيت موجود اين كشور را تغذيه كنند و مازاد توليد آنها به حدي باشد كه آنها را به رهبر
جهاني صادرات محصولات كشاورزي تبديل كند. طبيعي است چنين پيشرفتي محصول تخصص گرايي 
بيشتر، تقسيم كار، تغييرات پيوسته فناوري، شتاب در نرخ نوآوري و ايجاد بستر مناسب براي 
فعاليت هاي اقتصادي به نحوي است كه موجب پيشرفت بازارهاي عوامل توليد و كالاها شود. در
اقتصادهاي پيشرفته در يك قرن اخير، رشد بازار به نحو بي سابقه اي موجب تقسيم كار و
تخصص گرايي شده است و مجموعه عوامل پيشرفت اقتصادي و اجتماعي در اين كشورها گرچه ابتدا
از نظر تامين و طراحي قواعد و قوانين و مقررات مربوط به شكل گيري بازار و نقش دولت در
ضمانت اجرايي سياست ها و قواعد مربوط به شفاف سازي فضاي رقابتي در عرصه توليد
هزينه هايي را به دنبال داشته است، اما سازماندهي توليد در جهت كاهش هزينه هاي مبادله و
گسترش بازار به نحوي هدفمند و اصولي طراحي شده كه در پرتو آن رشد بازار موجب افزايش 
بازدهي و گسترش نوآوري در اقتصاد شده است. 
به بيان ديگر هزينه نوآوري در اقتصاد كشورهاي پيشرفته به عنوان عامل موثري در عرصه 
توليد و سرمايه گذاري كاهش يافته و انقلاب عظيمي در عرصه هاي علم و فناوري در حوزه هاي 
مختلف اقتصادي شكل گرفته است. 
تغييرات ساختاري در كشورهاي توسعه يافته كنوني به نحوي است كه حتي با افزايش جمعيت 
اين كشورها درآمد سرانه آنها شديدا افزايش و سهم توليدات بخش كشاورزي شديدا كاهش 
يافته است، اما بخش صنعت و خدمات در اين كشورها به اندازه اي رشد كرد كه بتواند كشاورز
رانده شده از بخش كشاورزي را جذب نمايد. اين عوامل و تغيير ساختارها نشان مي دهد كه در
چندين دهه اخير بعد تغييرات در اقتصاد جهاني بسيار وسيع تر از آنچه بوده كه قبلا تصور
مي شد به تبع چنين تغييراتي ساختار بخش هاي اقتصادي نيز دگرگون شده است. 
درهر حال، سهم توليد بخش كشاورزي در اقتصاد ايران گوياي اين موضوع است كه اين بخش در
تلاش بوده تا از تغييرات و نوآوري هاي فني و سازماني بهره مند شود، بهره وري مجموعه 
عوامل توليد شامل كار، زمين، سرمايه و ماشين آلات را افزايش دهد و بتواند از نيروي 
انساني متخصص استفاده نمايد بهبودهايي در اين زمينه حاصل شده است. اما به رغم تلاش هاي 
صورت گرفته، توليد در بخش كشاورزي ايران به شرايط خوداتكا و خودپايداري نرسيده كه 
نوسانات توليد تابع عوامل درون زاي بخش باشد و رفتار توليد بيشتر متاثر از عوامل 
برون زاي خارجي است. به بيان ديگر، توليد در بخش كشاورزي ايران تا حدود زيادي تحت تاثير
شرايط اقليمي و آب و هوايي بوده و خشكسالي سال هاي 1378 و 1379 و عدم دستيابي به نرخ 
رشد اهداف بخش كشاورزي گوياي اين مساله است. از سوي ديگر، متوسط نرخ رشد بخش كشاورزي به 
قيمت ثابت سال 1369، در دوره 1376 الي 1380، 9 /0 درصد بوده است.(1)مقايسه نرخ رشد
توليد بخش با نرخ رشد جمعيت كه طبق برخي برآوردها 6 /1 درصد است(2)گوياي آن است كه در
دوره زماني 1376 الي 1381 وضعيت معيشتي و اقتصادي كشاورزان در ايران بهبود چنداني 
نيافته است و روند نرخ رشد اقتصادي بخش به نحوي بوده است كه براساس همين در معيار ساده 
سطح رفاه كشاورزان و بخش روستايي در طيفي كلان تر را ثابت و نهايتا كاهش داده است. اين 
موضوع با توجه به بافت جوان جمعيت، نيازهاي آموزشي، مسكن، بهداشت و ساير شاخص هاي 
اقتصادي و اجتماعي و فقدان تامين آنها موجب شده تا ضريب شهرنشيني كشور همواره روندي 
صعودي را تجربه كند. ضريب شهرنشيني در سال 1380 به 5 /64 درصد افزايش يافته است. 
بي ترديد بخشي از افزايش ضريب شهرنشيني به واسطه مهاجرت بي وقفه به ويژه مهاجرت 
فارغ التحصيلان از مناطق روستايي به نواحي شهري است. بايد پذيرفت كه بخش عمده اي از
مهاجرت هاي موجود به واسطه كمبودهاي اقتصادي و معيشتي است كه در نتيجه سازماندهي 
ناكارآمد توليد و بخشي به دليل محروميت هايي است كه بخش كشاورزي از آن متاثر شده است. 
بنابراين روند موجود توليد در بخش كشاورزي ايران نشان مي دهد كه توليد در اين بخش 
هنوز به شرايط خودپايداري نرسيده است خود پايداري در توليد كشاورزي ايران مستلزم نگرش 
جديد به مسائل توسعه نيافتگي بخش كشاورزي است و ضرورت دارد تا عوامل توسعه نيافتگي 
روستايي در افقي جديد مدنظر سياستگذاران و برنامه ريزان قرار گيرد. اگر چنين نگرشي در
سياستگذاري و برنامه ريزي بخش كشاورزي نهادينه شود در آن صورت عوامل و مسائل جانبي نقشي 
مثبت را در فرآيند توليد بخش كشاورزي ايفا مي كند و مي توان انتظار داشت كه اين بخش به 
پويايي و بالندگي لازم در عرصه هاي توليد دسترسي پيدا كند. 
پي نوشت ها: 
1- گزارش اقتصادي سازمان مديريت و برنامه ريزي، سال 1380. 
2- منبع پيشين، جلد اول.