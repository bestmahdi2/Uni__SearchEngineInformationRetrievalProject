دسترسي بدون دردسر
زير ذره بين شايد بدترين روش اين باشد كه آنها را تحقير كنيد و از آنها بخواهيد از اين كارهاي بيهوده دست بردارند و به درسشان بپردازند. گاهي اوقات لازم است در احساسات آنها شريك شد و حتي همراه با آنها گفت وگو(chat)و بازي كرد. با فرزندان در مورد اينترنت و گشت زني در سايتها صحبت كنيد و از آنها بخواهيد شما را در جريان كارهايشان قرار دهند.
مصطفي قوانلو قاجار- رايانه به يكي از وسايل ضروري زندگي خانواده هاي ايراني تبديل شده است، از اواسط دهه هفتاد اين وسيله به عنوان وسيله اي تزييني مطرح شد. هر خانواده ثروتمندي بر خود واجب مي دانست كامپيوتر بخرد تا از دوستان و اقوام خود عقب نيفتد. كم كم تب و تاب خريد رايانه همه گير شد. والدين از طريق فرزندان تشويق يا احتمالاً تحت فشار قرار مي گرفتند تا يك رايانه شخصي براي خود داشته باشند. با همه گيرشدن خريد رايانه اكنون درصد بالايي از طبقه متوسط جامعه داراي رايانه هستند. اين مسئله در ميان خانواده هايي كه داراي فرزندان نوجوان و جوان هستند بيشتر ديده مي شود. متاسفانه همانطور كه برخورداري از رايانه مثل بسياري از وسايل ديگر روي چشم هم چشمي شكل گرفت هيچ وقت فرهنگ استفاده صحيح از آن نيز ميان خانواده هاي ايراني جا نيفتاد. در ايران فرزندان بهتر از پدر و مادرهايشان از اينترنت و كامپيوتر مي دانند. همين مسئله باعث مي شود تا اساساً والدين با فرزندانشان بيگانه باشند. والديني كه كامپيوتر نمي دانند خود را از نظر روحي تحقير شده مي يابند و فرزندان را در موقعيت بهتري مي بينند به همين دليل سعي مي كنند تا از فرزندان خود موقع كار با رايانه فاصله بگيرند. آنها گمان مي كنند فرزندانشان از هوش سرشاري برخوردارند و چون سني از آنها گذشته قادر به يادگيري كار با رايانه نيستند، غافل از اين كه يادگيري مسائل ابتدايي رايانه كمتر از يك روز صورت مي پذيرد.
فاصله گرفتن پدر و مادر از فرزندان كه كاربر رايانه هستند از چند جهت قابل بررسي است.
1-انزوا گرايي فرزندان
فرزنداني كه ساعات طولاني پاي كامپيوتر مي نشينند از محيط اجتماعي فاصله مي گيرند. بازي و تفريح با رايانه قطعاً لذت بخش تر از شركت در مهماني و صحبتهاي دسته جمعي بزرگترها خواهد بود، همين امر عاملي است كه فرزندان را از فعاليتهاي اجتماعي دور مي كند و بين فرد و جامعه فاصله مي  اندازند.
2- عدم استفاده صحيح فرزندان از رايانه و اينترنت
وقتي فرزندان والدين خود را ناتوان از يادگيري و دسترسي به رايانه و اينترنت مي بينند، براحتي مي توانند كارهاي خود را زير پوشش فراگيري علم و دانش انجام دهند. آنها به والدين خود مي گويند در حال يادگيري درسشان هستند در حالي كه پنجره مخصوص بازي را مي بندند و پنجره اي از يك صفحه با لغات انگليسي باز مي  كنند. و يا اينكه در اينترنت مشغول چت كردن هستند و با ورود پدر و مادر به اتاقشان به سرعت قطع ارتباط مي كنند. شايد در روزنامه ها خوانده باشيد كه براثر بي توجهي والدين چگونه يك جوان ساده دل گمراه شده و يا يك دختر چگونه بر اثر يك اشتباه ناشيانه و در اختيار گذاشتن عكسش براي ديگران در اينترنت آبروي خود را بر باد رفته ديده است. قطعاً فراهم آوردن محيطي صددرصد امن براي فرزندان در هيچ جاي جهان ميسر نيست. اما با رعايت بعضي نكات تا حدودي مي  توان از بروز مشكلات جلوگيري كرد.
مسلماً نمي توانيد از فرزندانتان بخواهيد كه از كار با رايانه منصرف شوند و يا آنها را از اينترنت محروم كنيد. چرا كه آنها مي توانند از طريق كافي نت يا مواقعي كه شما در خانه نيستيد به رايانه دسترسي داشته باشند. براي بيشتر نوجوانان امكان(chat)يا گفتگوي اينترنتي جذاب است. گروهي ديگر علاقه به وبگردي در اينترنت و پرسه زدن در سايتهاي مختلف را دارند. گروهي ديگر از جوانان جذب بازيهاي(online)مي شوند. شايد بدترين روش اين باشد كه آنها را تحقير كنيد و از آنها بخواهيد از اين كارهاي بيهوده دست بردارند و به درسشان بپردازند. اما شايد بهتر باشد كه با دنياي نوجوانان و بازيها و تفريحاتشان آشنا شويم و در جريان كار آنها قرار بگيريم. لزومي ندارد خود را تافته جدابافته حس كنيم. گاهي اوقات لازم است در احساسات آنها شريك شد و حتي همراه با آنها(chat)و بازي كرد. با فرزندان در مورد اينترنت و گشت زني در سايتها صحبت كنيد و از آنها بخواهيد شما را در جريان كارهايشان قرار دهند، در آن صورت نوجوان حس مي كند كه والدين دوست و همراه او هستند و او مي تواند علاقه منديهاي خودش را به پدر و مادرش نشان دهد. در اين حالت مي  توانيد او را به كارهاي بهتر و سازنده تر تشويق كنيد. به طور مثال كنار او بنشينيد و با فردي به زبان انگليسي(chat)كنيد. به او كمك كنيد تا ارتباطي سالم برقرار كند. او وقتي ناتواني خود را در ارتباط برقرا ركردن مي بيند سعي مي كند زبان انگليسي را فرا بگيرد. شما با اين كار هم او را تحت كنترل در آورده ايد هم او را تشويق براي استفاده درست از رايانه كرده ايد. يك راه ديگر اين است كه محل كامپيوتر را در اتاقي در دسترس همه قرار دهيد. قراردادن كامپيوتر در اتاق شخصي و در محلي دور از دسترس والدين كاري اشتباه است.
بد نيست به او در حين كار با رايانه سر بزنيد و از او بخواهيد به شما بياموزد. والدين نبايد خيال كنند يادگرفتن رايانه كار پيچيده ايست، همچنين نبايد مغرور شد كه چرا فرزندان بيشتر از والدين از رايانه مي دانند. تبادل اطلاعات و گفتگو با فرزند باعث مي شود او ميل به همگرايي بيشتري پيدا كند. هيچ كس نمي تواند انكار كند كه اينترنت جذابترين امكان زندگي جديد است. چرا كه به ما امكان ارتباط با علاقه مندي  ها و حتي آرزوهاي دست نيافتني را در دنياي مجازي مي دهد. اما مانند بسياري از ابزارهايي كه بشر استفاده كرده هم مي تواند به شكل منفي و هم مثبت استفاده شود. استفاده از رايانه و اينترنت در صورتي كه بدون نظارت والدين انجام شود مسلماً مثبت نيست اما در صورتي كه يك نوجوان حاضر باشد در حضور والدين خود به سايتهاي مختلف سرك بكشد نه تنها مانعي ندارد بلكه كاري ارزشمند و بسيار مفيد است.
خانواده ها بايد بدانند هرگز نمي توان با گذاشتن(password)براي ورود به رايانه يا قراردادن فيلتر براي سايتهاي ضداخلاقي و مستهجن، به طور كامل اطمينان يافت كه جلوي دسترسي به سايت هاي مضر گرفته شده است. چرا كه نوجوان با جستجو گري خود به راحتي اين محدوديتها را دور مي زند. اگر رابطه والدين و فرزندان دوستانه باشد آنها براحتي مسائل خود را مطرح مي كنند. والدين بايد به فرزندان بياموزند تحت هيچ شرايطي آدرس، شماره تلفن و عكس خود را براي ديگران به نمايش نگذارند. چون اينترنت مكاني است كه نمي توان در آن هيچ چيز را مخفي نگاه داشت. هر چقدر هم كه بگويند اينترنت امنيت دارد باور نداشته باشيد.
والدين نبايد اجازه دهند فرزندانشان از طريق اينترنت با افرادي ديگر وعده ملاقات بگذارند. مگر اين كه اين ملاقات در حضور آنها انجام شود. هيچ عيبي ندارد كه شما هم همراه فرزندانتان به قرارهاي عمومي اينترنتي برويد در اين صورت فرزندتان آرامش بيشتري احساس خواهد كرد.
به نظر مي رسد چنانچه والدين خود با اينترنت به حد كافي آشنا باشند و سايت هاي مفيد را بشناسند مي توانند به عنوان مطمئن ترين راهنما فرزندان خود را در دنياي بي كران اطلاعات در اينترنت راهبري كنند.