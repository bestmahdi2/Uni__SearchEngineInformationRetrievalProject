سازمان ملل متحد بر ضرورت سرمايه گذاري براي جوانان در جهان تاكيد كرد
صندوق سازمان ملل متحد براي جمعيت «يو.ان.اف.پي.اي» سرمايه گذاري براي نيازهاي جوانان در جهان كه با خطرهاي بسياري همچون ايدز و فقر روبه رو هستند را ضروري دانست.
اين صندوق با اشاره به تعداد يك ميليارد و 200 ميليون نفري جوانان در جهان، اعلام كرد: حدود نيمي از تمامي انسان ها در جهان، بيش از 25 سال سن دارند و حدود 20 درصد نيز بين 10 تا 19 ساله هستند.
بيانيه سازمان ملل افزود: 87 درصد از اين جوانان كه 920 ميليون نفر مي شوند، در كشورهاي در حال توسعه هستند و حدود 280 ميليون نفر از آنها در محدوديت هاي ناشي از فقر زندگي مي كنند.
اين بيانيه در زمينه كودكان خياباني، اعلام كرد: حدود 100 تا 250 ميليون كودك خياباني در جهان وجود دارد كه شمار آنها به سرعت در حال افزايش است.
در بيانيه سازمان ملل متحد آمده است: بيش از 13 ميليون كودك حداقل 15 ساله در جهان والدين خود را از دست داده اند و به اين دليل بيشتر در معرض سوءاستفاده از جنبه هاي مختلف قرار دارند.
اين صندوق در زمينه بيماري ايدز، تاكيد كرد: هر 14 ثانيه يك جوان به ويروس ايدز آلوده مي شود.
برپايه اين گزارش، درصد بسيار كمي از جوانان كه به ويروس ايدز آلوده شده اند، از بيماري خود خبر دارند و متاسفانه تعداد بسيار كمي از آنان در جهان كه بيماري آنها مثبت بوده است، به داروهاي ضدويروس دسترسي دارند.
در اين گزارش، تدابير پيشگيرانه به عنوان يك روش بسيار مهم براي جلوگيري از آلوده شدن افراد در تمامي سنين به اين بيماري بسيار خطرناك توصيه شده است كه از جمله آنها مي توان به وفاداري به همسر خود نام برد.
بيانيه صندوق سازمان ملل متحد براي جمعيت افزود: حدود 82 ميليون دختر بين سنين 10 تا 17 سال در كشورهاي در حال توسعه پيش از رسيدن به سن 18 سالگي ازدواج مي كنند و مشكلاتي همچون زايمان، عوارض چاقي و سقط جنين از علل مهم مرگ ومير در بين آنها به شمار مي رود.
اين بيانيه افزود: دولت ها بايد براي رسيدن به اهداف خود در زمينه توسعه و تعهد در قبال جوانان امتيازهاي بيشتري براي آنها قايل شوند.
در اين بيانيه خاطرنشان شده است كه هزينه براي بهداشت و آموزش و پرورش جوانان تاثير بسزايي بر توسعه كشورها دارد.
صندوق سازمان ملل متحد براي جمعيت در پايان گزارش تاكيد كرد: جلوگيري از ابتلاي هر شخص در يك كشور فقير به بيماري ايدز، مبلغ 34 هزار و 600 دلار به اقتصاد آن كشور كمك مي كند، درحالي كه درآمد ساليانه هر فرد در اين كشورها يك هزار دلار است.