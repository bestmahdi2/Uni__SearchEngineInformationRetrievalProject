مذاكرات ايران و يمن درباره بحران عراق
كمال خرازي وزير امور خارجه ايران و «علي عبدالله صالح» رئيس جمهوري يمن روز گذشته در صنعا آخرين تحولات بحران عراق و روابط دو جانبه را بررسي كردند.
به گزارش ايرنا در اين ديدار طرفين پيشرفت روابط دو كشور را مرهون اراده سياسي مسئولان دو كشور دانستند و اين همكاريها را در جهت منافع امت اسلامي و كشورهاي منطقه ارزيابي كردند.
علي عبدالله صالح در اين ديدار با تشريح ديدگاه هاي كشورش در مورد عراق گفت: اكنون روشن شده است كه مساله، نابودي سلاحها نيست، بلكه خصومت هاي شخصي و انتقام جويي در پشت پرده اين وقايع قرار دارد.
خرازي نيز در اين ديدار در مورد تحولات منطقه گفت: حكومت عراق براي ايران و منطقه بحران و دشواري و خسارت به بار آورده است. اما دليلي وجود ندارد كه با اقدام آمريكا مخالفت نشود؛ زيرا آمريكا درپي اهداف ديگري است.خرازي تبليغات وسيع در مورد توانمندي هاي هسته اي ايران را نيز يك بازي صهيونيستي دانست و گفت: برنامه ما در زمينه انرژي هسته اي كاملا شفاف است.
خرازي در ديدار با نخست وزير يمن هم ضمن تشريح ديدگاههاي دولت متبوع خود درباره موضوعات مورد علاقه دو كشور، آخرين وضعيت روابط دوجانبه را مورد بحث و تبادل نظر قرار داد.
خرازي همچنين در يك گفت وگوي مشترك مطبوعاتي با «ابوبكر عبدالله القربي» وزير امور خارجه يمن تأكيد كرد: جمهوري اسلامي ايران با هرگونه اقدام نظامي عليه عراق مخالف است و نقش سازمان ملل متحد براي خلع سلاح عراق اساسي است.
وزير خارجه ايران با بيان اينكه «آمريكا، شوراي امنيت را به اتاق جنگ خود تبديل كرده است» گفت:  در حالي كه اكثر ملتها و حكومتهاي دنيا مخالف جنگ آمريكا با عراق هستند، دولتمردان آمريكا توجهي به افكار عمومي دنيا نمي كنند.
وزير امور خارجه يمن نيز در اين گفت وگوي مطبوعاتي و راديو تلويزيوني اظهار داشت: گفت وگو با همتاي ايراني با هدف تقويت روابط دو جانبه و چگونگي نقش آفريني دو كشور در امنيت و صلح و مقابله با چالش هاي منطقه به ويژه موضوع فلسطين و عراق است.وي افزود:  ايران و يمن با هرگونه عمليات نظامي عليه عراق مخالف هستند و معتقدند سازمان ملل متحد مي تواند نقش خود را در خصوص خلع سلاح عراق ايفا كند.
كمال خرازي عصر دوشنبه به منظور بررسي راه هاي حل مسالمت آميز بحران عراق و مسائل في مابين ايران و يمن وارد صنعا پايتخت يمن شد و ديروز با بدرقه رسمي همتاي يمني خود صنعا را به مقصد جده در عربستان سعودي ترك كرد.