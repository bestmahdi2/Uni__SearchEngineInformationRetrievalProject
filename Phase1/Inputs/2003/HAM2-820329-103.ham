نگاه اول
نفت نقدينگي، فرصت، تكنولوژي
سيدمهدي حسيني*
روزي كه قرار شد، عوامل دارسي منطقه وسيعي از كشور را مورد مطالعه كارشناسي جهت كشف و توليد ماده اي ارزشمند به نام نفت قرار دهند، هيچ كس فكر نمي كرد كه ما به ذخاير عظيمي به بزرگي 500 ميليارد بشكه نفت در جا و بيشتر دست پيدا كنيم كه اين نعمت خدادادي نقشي چنين تعيين كننده در سرنوشت اقتصادي و سياسي كشور ايفا نمايد. آنها هم كه نقش برجسته نفت را تنها در به حركت درآوردن نيروي دريايي سلطنتي انگلستان و پيشبرد جنگ هاي منطقه اي و جهاني مي ديدند هرگز گمان نمي كردند كه عمق اثرگذاري نفت در اقتصاد جهاني و نيز ترسيم جغرافياي سياسي جهان تا به جايي رسد كه توليد، فرآورش، توزيع و بازاريابي آن به اهدافي بزرگ و استراتژيك براي همه قدرت هاي بين المللي تبديل و يا حتي قدرت را در غياب نفت مفهومي عظيم و بي معنا تفسير نمايند. سه جنگ بزرگ طي تنها دو دهه آخر قرن بيستم و آغاز قرن حاضر، گرچه با دعاوي و تحت عناوين متفاوتي نظير اختلافات منطقه اي و مرزي، مبارزه با تروريسم و... واقع گرديده ولي بر كسي پوشيده نيست كه در همه آنها يك نقطه برجسته و آن هم كنترل مستقيم و يا غيرمستقيم مخازن ارزشمند نفت خاورميانه به بزرگي 66 درصد كل ذخاير جهاني خودنمايي مي نمايد. مردم باهوش ايران خيلي زود و در همان دهه هاي اول حاكميت نفت خواران، قواعد بازي آنها را بازشناخته و چالشي بزرگ به نام «نهضت ملي كردن صنعت نفت» را فراروي شكل گيري حاكمانه و غيرعادلانه روابط بين المللي نفت قرار دادند. اين اقدام گرچه با حوادثي دردناك ناشي از مقاومت آنها در برابر اين حركت روبه رو كه به تحريم نفتي كشور و كودتاي 28 مرداد و نيز رنج فراوان ملي منتهي شد ولي نمايشي از يك حركت آگاهانه كه توانسته بود صحت تشخيص و قوت ملي را ثابت نمايد به حساب مي آمد. حركتي كه به زودي به جرياني فراگير و منطقه اي تبديل و نفت خواران را به تسليم و پذيرش بخشي از حقوق كشورهاي دارنده نفت وادار ساخت. اما آيا به راستي نفت ملي شد؟ و آيا حاكميت كشور بر مقدرات اين صنعت نيز حاكم شد؟ در خاطرات علم مربوط به 24 ارديبهشت 1348 يعني 60 سال پس از پيدايش نفت در كشور و 19 سال پس از ملي شدن صنعت نفت چنين مي خوانيم: «روز بسيار خوبي است، چون كنسرسيوم با تقاضاهاي ما موافقت كرده است(موافقت با پرداخت مساعده اي به ميزان 100 ميليون دلار كه از محل توليدات سال هاي بعد برداشت شود. اين موافقت پس از جلسات متعدد مذاكرات مستقيم شخص شاه با اعضاي كنسرسيوم و مذاكرات متعدد علم با سفراي آمريكا و انگليس و پس از تهديدات و تمهيدات فراوان توسط شاه حاصل شده بود)شاه خوشحال است ولي هنوز كاملاً راضي نيست. محرمانه به من گفت آرزوي او اين است كه صنعت نفت را خودمان در دست بگيريم و توليدمان را به شركت ها بفروشيم. » امروز وقتي به صنعت نفت كشور مي نگريم كه بالنده و توانمند مصمم و مقتدرانه نه فقط حاكميت ملي را بر تمامي عمليات خود از ابتدا تا انتهاي زنجيره عظيم آن، از اكتشاف نفت گرفته تا توليد، فرآورش، توزيع و بازاريابي و فروش و حتي سرمايه گذاري هاي عظيم در صنايع پايين دستي نظير پتروشيمي و... اعمال كرده و شركت ملي نفت ايران با تخصيص جايگاه چهارم بين بزرگ ترين هاي صنعت جهاني نفت و مقام دوم بين اعضاي مهم ترين سازمان اقتصادي متعلق به كشورهاي صادركننده نفت يعني اوپك، اين باور را مي آورد كه به راستي صنعت نفت ملي شده است و در عين حال اين باور را نيز مي آورد كه دستاوردي چنين عظيم لزوماً بايستي دشمنان زيادي نيز داشته باشد. صنعتي ملي و مستقل كه هم تامين كننده تقريباً همه انرژي مورد نياز كشور و بخش قابل توجهي از انرژي جهان بوده و هم با تامين درآمدهاي لازم گردش چرخ هاي اقتصاد در حال توسعه كشور را ميسر مي سازد نقشي حساس و ارزشمند در درون و برون كشور، چه در سطح منطقه اي و چه در سطح جهاني ايفا مي نمايد و درست متناسب با ميزان اين اثربخشي، از حساسيت هاي امنيتي و سياسي بالايي نيز برخوردار است. به عبارت ديگر، هر آنكه بخواهد كشور را فلج و به حاكميت ملي ما بر مقدراتمان آسيب برساند، يكي از بهترين زمين هاي بازي براي وي به چالش كشيدن اين صنعت عظيم است.
نفت: نقدينگي، فرصت و فراهم آورنده زمينه هاي انتقال و شناخت فناوري هاي برتر است. نقدينگي است چرا كه تامين بودجه و اعتبارات ضروري حتي در بخش هاي غيرنقدي و وام نيز با تكيه بر اعتبار اين بخش عظيم و معتبر اقتصادي ميسر است و هرگونه چالش در اعتبار اين بخش، در حقيقت چالشي ژرف فراروي حركت هاي عمومي اقتصادي و تامين نيازهاي اساسي و حتي امنيتي، سياسي كشور به شمار مي رود.
نفت، فرصت است و آنها كه فراز و نشيب هاي تاريخ نفت را همواره در خاطر داشته و با اتكا بر تحليل هاي كهنه و متعلق به چندين دهه گذشته و به دور از نگاهي واقع گرا به تحولات بنيادي و عميق حادث شده در مجموعه ترتيبات سياسي - اقتصادي بين المللي چه در بخش هاي توليدي و صنعتي، چه در بخش هاي انرژي هاي رقيب و چه مطامع و برنامه هاي جديد نفت خواران كه با بياني مدرن و گاه حتي با خشونتي فراتر از خشونت هاي قرن گذشته خودنمايي مي نمايد و نيز بدون توجه به فرصت هاي درخشاني كه اين موهبت الهي فراهم مي سازد و صرفاً با بزرگنمايي ناكامي هاي مقطعي گذشته، نفت را تا حد «فتنه» به جاي «فرصت» نزول مي دهند قطعاً نياز به بازنگري در بينش خود دارند. اين ماده كه به ترتيب طي يك قرن به قيمت هاي واقعي تقريباً ارزش ثابتي داشته است بايستي به عنوان يك فرصت ملي به سرمايه اي مولد تبديل كه از اين رهگذر هم به ارزش هاي افزوده بيشتر دست يافته و هم به رشد اقتصادي و هم «توان بالاي ملي» نايل شويم.
جهان آينده در دست كساني است كه خود را باور داشته، و از «فرصت ها» به دليل مشكلات و حتي احتمال ناكامي هاي مقطعي دست برنداشته و با گذر از مسائل، از هر فرصتي فرصت هاي جديد خلق كرده و اين زنجيره را به نسل هاي بعدي مي سپارند. اگر امروز و در جهان افسانه اي صنعتي بخواهيم مفهومي براي «برتري» تعريف كنيم شايد بتوانيم به صورتي نمادين و شايد بسيار نزديك به واقعيت آن را در يك لغت خلاصه نماييم و آن هم چيزي جز «تكنولوژي» نيست. عوامل اصلي جهت دست يافتن به تكنولوژي و فناوري هاي برتر را مي توان در، فراهم كردن نقدينگي ضروري، تعامل سازمان يافته، آگاهانه و مداوم با صاحبان فناوري و ايجاد روابطي معتبر مبتني بر احترام متقابل با كشورهاي داراي فناوري دسته بندي كرد. نفت در كشور ما تمامي عناصر لازم را چه در تامين نقدينگي هاي ضروري، چه تضمين تعامل با صاحبان تكنولوژي در بخش نفت و پشتيباني و ايجاد زمينه هاي اين گونه تعامل در بخش هاي ديگر اقتصادي و چه با وابسته كردن بسياري از كشورهاي صاحب فن به قراردادهاي نفتي و ايجاد روابط معتبر با آنها را دارا است و به اين ترتيب بالاترين فرصت ملي جهت دستيابي به برتري تكنولوژيكي به حساب مي آيد. اقتصاد بدون نفت براي كشوري نفت خيز چون ايران، تنها با بهره گيري موثر، آگاهانه و مدبرانه از اين فرصت و موهبت الهي يعني «نفت» بهره گيري از ابعاد گوناگون آن به شرح فوق و در سايه حمايت هاي ملي ميسر است و به فراموشي سپردن و يا مواجه كردن آن با چالش هاي نفس گير، اگر نگوييم كه هدف را از بين خواهد برد حداقل آن را با تعويق طولاني و هزينه هاي فراواني روبه رو خواهد ساخت.
*  قائم مقام مديرعامل شركت ملي نفت ايران