زندگي در آپارتمان بايدها و نبايدها
زندگي در ساختمانهاي بلند مقرراتي دارد كه بايد مراعات شود
پيش درآمد: در مدتي كمتر از سه دهه، ساكنان پايتخت و بسياري از شهرهاي بزرگ ايران به زندگي در ساختمان هاي بلند يا همان آپارتمان نشيني روي آورده اند. شتاب گرفتن آپارتمان نشيني در دو دهه اخير، مانع از آن شده است كه دوره انتقال فرهنگ زندگي در ساختمان هاي بلند نيز در جامعه شهري ما نهادينه شود، از اين رو، در بسياري از مجتمع هاي آپارتماني به ويژه در آنها كه ساكنانش ناخواسته كنار هم مأوا مي گزينند، شاهد بروز اختلافات و تنش هاي گوناگوني هستيم. رويكرد شهرنشينان ايران به زندگي در ساختمان هاي بلند، الزاماتي را پيش كشيده است كه بخشي از آن تن دادن به قواعد و مقررات آپارتمان نشيني است و پذيرفتن هزينه هايي است كه لاجرم بايد صرف ساماندهي زندگي جمعي دراين مجموعه ها شود. در گذشته اي نه چندان دور، آپارتمان نشيني شامل قشر خاصي از جامعه بود، اما امروزه جمعيت انبوهي از شهرنشينان، به زندگي در ساختمان هاي بلند روي آورده اند، براي اين شماره، نوشته اي را برگزيده ايم كه مقررات و قواعد آپارتمان نشيني را براساس تجربه اين شيوه زيست در ديگر مناطق جهان به زباني ساده تعريف كرده است.
زندگي ديوار به ديوار شهروندان عزيز در يك مجتمع مسكوني مشابه زندگي يك خانواده بزرگ در يك خانه كوچك مي باشد كه چنانچه افراد حقوق يكديگر را رعايت نكنند علاوه بر سلب آسايش، موجب وارد آمدن صدمات رواني و جسماني به يكديگر نيز مي شوند.
رواج آپارتمان نشيني و نبود مقررات تدوين شده در اين مورد علاوه بر سر در گمي گاهي موجب معضلاتي مي گردد كه در نهايت به طرح دعوي در دادگستري، ترك محل و يا درگيري  هاي خشونت آميز مي انجامد.
در كشورهايي كه آپارتمان نشيني سابقه طولاني تري دارد، اداره مجتمع ها اعم از اداري، تجاري و مسكوني توسط مديران متخصص در رشته مديريت ساختمان از طريق ملزم نمودن ساكنين مجتمع ها به رعايت پاره اي مقررات انجام مي پذيرد.
در اين نوشتار سعي شده است مقرراتي كه رعايت آنها ضروري بوده و در آيين نامه تملك آپارتمان ها بدان اشاره نشده است مطرح گردد. البته مي بايد توجه نمود، الزام به رعايت اين مقررات چنانچه جزو قوانين تملك آپارتمان ها نباشد ابتدا مي بايد به تأييد اكثريت مالكين و يا مديريت مجتمع رسيده و سپس در قالب يكي از مفاد اجاره نامچه به هنگام تنظيم قرارداد اجاره، چه به صورت عادي و چه به صورت محضري توسط مستأجران محترم نيز تعهد گردد.
* نواختن وسايل موسيقي از ساعت 1-4 بعدازظهر و 9 شب تا 9 صبح روز بعد قدغن مي باشد. صداي راديو، تلويزيون و ديگر وسايل پخش موسيقي نيز در ساعات فوق مي بايد فقط در داخل آپارتمان، محل استقرار آنها قابل شنيدن باشد.
* هر گونه كاري، خصوصاً كارهاي ساختماني كه ايجاد صداي ناهنجار مي نمايد، بايد با هماهنگي مديريت ساختمان فقط در ساعت 30/8 تا 30/13 و 30/15 تا 30/18 روزهاي غير تعطيل انجام پذيرد.
* پاركت هاي چوبي و كف پوشش هاي پلاستيكي را فقط مي توان پوليش نمود و نبايد با سنگ يا سراميك و ديگر پوشش هايي كه صدا را تشديد مي نمايد تعويض نمود مگر با موافقت مديريت ساختمان و آپارتمان هاي طبقه زيرين.
* در مواردي كه كف، سنگ، سراميك و يا چوب مي باشد و راه رفتن و كشيدن اجسام بر روي آنها ايجاد صداي ناهنجار در طبقه زيرين مي نمايد توصيه مي شود حداقل 75 درصد كف با قالي و يا موكت پوشانده شود.
* كف سابي سنگ قسمت هاي اختصاصي بايد با اجازه كتبي مالك، مديريت ساختمان و هنگامي كه امكان بازديد از طبقه زيرين مي باشد انجام گيرد. كليه مواد حاصله از كف سابي مي بايد سريعاً  جمع شده و در محل مناسب در خارج از ساختمان دفع گردد.
مديران ساختمان مي بايد توجه نمايند ريختن مواد اسيدي حاصله از كف سابي به داخل فاضلاب ساختمان علاوه بر گرفتگي موجب خوردگي لوله هاي فاضلاب شده و نفوذ آن به سطح زيرين سنگ نيز موجب خوردگي لوله هاي مستقر در كف و تركيدگي بخصوص در محل اتصالات مي شود. بنابراين توصيه مي شود هنگام كف سابي و پس از اتمام آن سقف طبقه زيرين زير نظر قرار گيرد زيرا چنانچه لوله ها قديمي و يا اتصالات سست باشد احتمال تركيدگي به علت نفوذ اسيد و لرزش، بسيار زياد مي باشد.
اصولاً مي بايد تا حد امكان ساكنين محترم را از كف سابي منصرف نموده و تميزكاري سنگ را با روش هاي ديگر توصيه نمود و در ضمن جبران هزينه صدمات احتمالي به طبقه زيرين را گوشزد كرد.
* هر گونه تغيير در نما، سردر و يا بالكن هاي اختصاصي ممنوع مي باشد مگر با توافق اكثريت مالكين.
* تعميرات و تغييرات داخلي و خارجي كه موجب صدمه به اسكلت ساختمان مي شود به هيچ وجه مجاز نمي باشد.
* ديگر تعميرات و تغييرات داخلي آپارتمان ها و بخش هاي اختصاصي مانند انبار مي بايد با اجازه كتبي مالك و تأييد مديريت ساختمان در حد معقول انجام شود.
* ساكنين هر واحد مسئول جبران خسارت وارده در اثر گرفتگي لوله هاي فاضلاب، سر رفتن آب وان و يا سينك مي باشند.
* هيچ گونه سايبان، نرده حفاظ، بند براي آويزان نمودن لباس كه از بيرون ساختمان قابل رويت باشد، كولر و وسيله ديگري نبايد در بالكن ها نصب و يا آويزان گردد مگر با اجازه كتبي مديريت وحسب ضرورت.
* نصب هر گونه آنتن قابل رؤيت بر روي نما و يا در بالكن ساختمان بدون اجازه مديريت ساختمان قدغن مي باشد.
* هيچ گونه وسيله شخصي نبايد بيرون از پنجره، در پاگرد هال عمومي، پاسيو، جلوي درب ورودي آپارتمان ها، در محوطه و در پاركينگ قرار داده شود.
بخصوص ساكنين طبقه همكف كه معمولاً فقط به پاسيو دسترسي دارند از گذاشتن مواد آتش زا، ماشين لباسشويي و ديگر تجهيزات، قفس پرنده و هرگونه جسم خطرناك كه موجد سروصدا است، خودداري نمايند. اين بخش گرچه داراي تنها راه دسترسي از آپارتمان همكف مي باشد و حفظ و نگهداري آن به عهده مالك آن واحد مي باشد ولي استفاده از آن نبايد موجب سلب آسايش ديگران شود.
* چنانچه خرد كن زباله در سينك آشپزخانه تعبيه نشده است از نصب آن در سينك مي بايد خودداري گردد. از پرتاب آشغال به بيرون از آشپزخانه مي بايد پرهيز نمود. زباله مي بايد به طور صحيح در داخل شوت زباله قرار داده شده و يا در ساعت نزديك به جمع آوري زباله بيرون ساختمان در محل مقرر گذاشته شود.
* نگهداري سگ، كبوتر، قناري، خرگوش و به طور كلي هر نوع حيواني در قسمتهاي مشترك مانند، پاسيو، هال، بالكن و تراس و محوطه ممنوع مي باشد اگر چه استفاده از آن مختص يك يا چند واحد باشد.
مديران ساختمان نبايد هيچ گونه اغماضي در اين مورد روا دارند زيرا نگهداري هر نوع حيوان امكان دارد موجب شادي يكي از ساكنين شود ولي علاوه بر شيوع بيماري ممكن است موجب ناراحتي ديگر ساكنين شود. اينجانب با يكي از اين موارد مواجه شدم كه يكي از ساكنين محترم اقدام به نگه داشتن مرغ عشق در بيرون پنجره خود در داخل پاسيو نمود. صداي آواز اين پرنده كه در داخل پاسيو مي پيچيد گرچه براي صاحب پرنده بسيار خوشايند بود ولي اين صداي خوشايند به گوش يكي از ساكنين ديگر ساختمان مثل تقاضاي كمك براي آزادي از قفس بود. خوشبختانه با تذكر به صاحب پرنده و متقاعد شدن آنها، پرنده به شخصي ديگر واگذار گرديد و پاسيو آرامش خود را بازيافت. مسائل نگهداري سگ در بالكن و يا كبوتر بازي نيز بر هيچ كس پوشيده نيست.
* هيچگونه صداي ناهنجاري مانند كشيدن صندلي بر روي كف هاي سنگي، صداي توپ بازي و دويدن بچه ها و صداهاي تحريك آميز نبايد در طول شبانه روز ايجاد گردد.
صداي مته كاري ديوار و كوبيدن به كف و يا ديوارها جهت نصب وسائل تزئيني مي بايد در ساعت مناسب روزهاي غير تعطيل انجام شود.
* از مصرف آب خارج از عرف معمول مي بايد خودداري شود. در غير اين صورت نصب كنتور بر روي ورودي آب آپارتمان ها توصيه مي شود.
يكي از همكاران اينجانب كه مدير يكي از مجتمع هاي تهران است تعريف مي كرد كه در روزهاي تعطيل افراد بسيار جهت حمام به آن مجتمع رجوع مي كنند كه البته از آشنايان مستأجران و يا صاحبخانه ها مي باشند.
* از استفاده از وسايل برقي با مصرف بالا به صورت همزمان مي بايد خودداري شود. استفاده همزمان از اتو، ماشين  لباسشويي، جوجه سرخ كن برقي و ديگر وسايل برقي با مصرف بالا موجب داغ شدن سيم  ها گرديده و خطر آتش سوزي را افزايش مي دهد.
مديران ساختمان مي بايد در برنامه بازرسي خود، كنترل فيوزهاي داخلي آپارتمان ها و وضعيت تابلوهاي برق داخل آپارتمان ها را نيز حداقل سالي يك بار در برنامه بازديد خود قرار دهند زيرا مشاهده گرديده فيوزهاي داخلي دستكاري شده و هنگام افزايش بار الكتريكي جريان برق قطع نشده است و نهايتاً  موجب آتش سوزي گرديده و مال و جان كليه ساكنين مجتمع در خطر قرار گرفته است.
شيوه هاي قديمي، خانه هاي قديمي
خانه سابق پدران ما داراي دو ساختمان بود، يكي براي بچه ها و ديگري براي پدر و مادر و مهمان ها، در نتيجه سر و صداي كوچكتر ها ايجاد مزاحمت براي بزرگترها نمي نمود و به علاوه به بچه ها ياد داده شده بود رعايت حال بزرگترها را بنمايند. با ورود تلويزيون، ما نيز صاحب يك تلويزيون سياه و سفيد مبله شديم كه در ايام تابستان در حياط منزل و مجاور حوضخانه و باغچه به تماشاي آن مشغول بوديم و لذت مي برديم. گوينده تلويزيون نيز از ساعت 9 شب به بعد اعلام مي كرد صداي تلويزيون خود را پايين آورده تا مزاحم همسايه ها نشويم. خانه بعدي ما تبديل به يك ساختمان چند طبقه گرديد ولي باز طبقه بچه ها از طبقه پدر و مادر جدا بود چون طبقه ما بالاي طبقه پدر و مادر بود به ما گفته شده بود از دويدن و ايجاد سرو صدا بخصوص در مواقع استراحت بزرگترها خودداري كنيم.
محل سكونت فعلي يك آپارتمان در يك مجتمع است كه بالا، پايين و مجاور آن افراد مختلف زندگي مي كنند و يك ديوار20 سانتي ما را از همسايه جدا مي كند. كه علاوه بر مسائل و مشكلات قسمت هاي اختصاصي آن مسائل و مشكلات قسمت هاي مشترك نيز به عهده كليه مالكين مي باشد و همانطوري كه در قسمت اول اين مقررات اشاره شد ساكنان مجتمع هاي آپارتماني بايد تابع مقررات و قوانيني باشند. در ادامه به موارد ديگري از اين مقررات اشاره مي شود:
* مسدود نمودن راه ديگر ساكنان و ممانعت از استفاده قسمت هاي مشترك كه جزو بخش هاي اختصاصي تشخيص داده نشده و يا در اسناد مالكيت هيچ يك از مالكين جزو ملك اختصاصي تلقي نگرديده است ممنوع مي باشد مگر آن كه رفت و آمد و يا استفاده از آن مستلزم عبور از ملك اختصاصي باشد.
* مواد آتش زا نبايد در داخل آپارتمان نگهداري شود بلكه با اجازه و اطلاع مديريت مي بايد در انبار حفظ شوند.
در اين مورد نيز به مديران ساختمان توصيه مي شود توجه داشته باشند اصولاً نگهداري مواد آتش زا و هر عملي و يا كاري كه جان ديگر ساكنين يك مجتمع را به خطر مي اندازد مجاز نبوده و در ايامي مانند چهارشنبه سوري مي بايد كنترل بيشتري نموده تا نوجوانان عزيز با آوردن مواد محترقه به داخل مجتمع ها جان خود و ديگران را به خطر نيندازند. متأسفانه عدم نظارت صحيح اولياء هر ساله آمار آتش سوزي و انهدام در مجتمع هاي مسكوني را افزايش مي دهد.
مهندس محمد معين پور
ادامه دارد