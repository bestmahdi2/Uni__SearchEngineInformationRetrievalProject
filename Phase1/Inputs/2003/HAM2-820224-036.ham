اكثر نمايندگان مجلس به تشكيل وزارت ميراث فرهنگي و گردشگري رأي دادند
گروه علمي فرهنگي: مجلس شوراي اسلامي چهارشنبه 24 ارديبهشت در مورد تشكيل «سازمان» يا «وزارتخانه» ميراث فرهنگي و گردشگري تصميم گيري مي كند.
به گزارش «ميراث خبر»، نمايندگان مجلس در جلسه علني روز سه شنبه بررسي لايحه تشكيل وزارت ميراث فرهنگي و گردشگري را آغاز كردند و موافقين و مخالفين تأسيس «سازمان» ميراث فرهنگي و گردشگري به جاي «وزارتخانه» به بيان ديدگاه هاي خود پرداختند.
آنچه هم اكنون به عنوان مصوبه نهايي كميسيون مشترك بررسي اين لايحه در دستور كار مجلس قرار گرفته، تشكيل وزارتخانه ميراث فرهنگي و گردشگري است، اما آنچه در قالب لايحه دولت تقديم مجلس شده بود، تشكيل يك سازمان زير نظر مستقيم رئيس جمهور است. دولت در اين لايحه پيش بيني كرده بود كه با ادغام دو سازمان ميراث فرهنگي و ايرانگردي و جهانگردي و انتزاع اين دو سازمان از وزارت فرهنگ و ارشاد اسلامي، سازمان جديدي زير نظر رئيس جمهوري تشكيل شود. كليات اين لايحه مبني بر ادغام سازمان هاي مورد اشاره سال گذشته از تصويب مجلس شوراي اسلامي گذشته بود اما كميسيون مشترك بررسي اين لايحه كه با حضور نمايندگاني از كميسيون اجتماعي و فرهنگي مجلس تشكيل شد، در بررسي هاي خود، تشكيل وزارتخانه را جايگزين سازمان كرد.
در جلسه ديروز مجلس، «مجيد انصاري» نماينده مردم تهران در مجلس، پيشنهاد بازگشت به بند اول لايحه دولت را ارائه كرد. پس از سخنان موافقين و مخالفين، رأي گيري به صورت قيام و قعود به عمل آمد و تشكيل وزارت ميراث فرهنگي و گردشگري با اكثريت به تصويب رسيد، لذا جمعي از نمايندگان درخواست تشكيك را مطرح كردند. به اين ترتيب رأي گيري علني با ورقه به جلسه علني روز چهارشنبه مجلس موكول شد.