ياد
مرد همه دولت ها
از زمان آشنايي نزديك تر با دكتر محسن نوربخش در ميانه دهه 1360 خورشيدي، همواره آگاهانه يا ناخودآگاه، او را نمونه «مرد كاملي» مي ديدم كه دوست مي داشتم سرانجام روزي چون او باشم. محسن نوربخش به نظرم برطرف كننده نقص بزرگي بود كه بيشتر مردان مطرح ايران را گرفتار خود كرده است: اين مردان، يا چنان «اجرايي»اند كه كار نظري و آكادميك را نمي دانند و نمي توانند، و يا چنان صرفا در چنبره نظريه پردازي و تفكر و گرايش «علمي» غرق هستند كه از اجرا و مقتضيات و الزامات آن سردر نمي آورند. در جدايي ميان علم و اجرا از مشخصه ها و گرفتاري هاي بزرگ جامعه اجرايي ايران است.اما محسن نوربخش، هم از مقتضيات و الزامات مسئوليت هاي اجرايي سنگين به خوبي آگاه بود، و هم دانش اقتصادي و نگرش علمي و نظري ژرفي داشت. علاوه بر آن مورد اعتماد نظام نيز بود و خود از مردان نسل نخست انقلاب به شمار مي آمد كه آن را آفريدند و خود هدايت آن را برعهده گرفتند.
اين سه ويژگي با هم در محسن نوربخش ـ و هر سه به قوت تمام ـ گرد آمده بود كه او را در پست رياست كل بانك مركزي بدون جانشين ساخت و هر سه دولت اصلي پس از انقلاب را با تمام تفاوت ها و بعضا تضادها و اختلافات در نگرش و گرايش اقتصادي ـ اجتماعي از به كارگيري نوربخش در اين سمت ناگزير كرد.
با وجود اين ويژگي ها و برتري ها، ويژگي اخلاقي بسيار مهم دكتر نوربخش، فروتني او بود. همين سال گذشته و پس از درج مقاله اي در يكي از روزنامه ها كه برخلاف قرار قبلي با درج اسم من چاپ شده بود، مرا به دفتر خود دعوت كرد و با رويي همواره گشاده و فروتنانه،يش از يك ساعت را به شنيدن استدلال هاي من پيرامون ضرورت كاهش بيشتر نرخ بهره بانكي و پاسخ خود به اين استدلال ها همراه با اسناد و مدارك اختصاص داد. تو گويي نه من يك روزنامه نگار ساده يا مدير دولتي سطح پايين با دانش اقتصادي ناچيز هستم، نه او يكي از عالي رتبه ترين مقام هاي اقتصادي و علمي كشور. در همه ديگر ملاقات هايمان كه با وجود مشغله بسيار او هر دو ـ سه ماه يك بار دست مي داد، اين فروتني، ادب، گشاده رويي، محبت، تشويق به ادامه نوشتن، و از همه آشكارتر آرامش مثال زدني او ـ حتي در اوج بحران هاي ارزي كشور ـ هرگز از محسن نوربخش دور نشد. درگذشت ـ دست كم براي من ـ ناگهاني دكتر محسن نوربخش، بي ترديد زياني بزرگ براي كشور است. من افسوس مي خورم كه اجزاي گوناگون نظام جمهوري اسلامي در عين سختي كادرسازي و جايگزين كردن نيروهاي علمي و اجرايي سطح بالا و تازه نفس و در عين حال سخت وفادار به خود(چنانكه دقيقا دكتر نوربخش چنين بود)، از تجليل مردان بزرگ و وفادار و سخت كوش خود كه عمدتا بر سر اداره اين مجموعه پيچيده و بعضا متناقض قلب خود را فرسوده مي كنند، ابا مي ورزند و در بيان حق مطلب آنان بخل نشان مي دهند؛ غافل از آنكه بزرگداشت سربازان وفادار، اصلي ترين شرط براي تربيت و يافتن امثال آنان است.
براي من، ذكر عنوان «مرحوم» براي دكتر نوربخش، با همه حشمت و حرمتي كه اين واژه دارد، بسيار دشوار است. آنچه به آن اطمينان دارم، اين است كه در بقيه عمر خويش هرگز او را فراموش نخواهم كرد. گويي هنوز اين اوست كه با آرامشي در ظاهر و توفاني در درون، هدايت كشتي بغرنج و بس پر زحمت اقتصاد ايران را در درياي متلاطم محيط بين المللي در دست دارد و با همه فراز و فرودها، سرانجام آن را به ساحلي امن و آرام مي رساند.
سمينار بررسي آراي دكتر نوربخش
عضو شوراي مركزي حزب كارگزاران سازندگي از برگزاري سمينار بررسي آراي دكتر محسن نوربخش خبر داد.محمد عطريانفر در گفت وگو با ايرنا، ضمن اعلام خبر فوق، مرحوم نوربخش را «ستون خيمه اقتصاد نظام جمهوري اسلامي ايران در بيست و چهارسال گذشته» خواند و گفت: «مرحوم نوربخش را به دلايل مختلفي مي توان چهره اي بي بديل دانست. او همواره دور از هياهو و با اتكا به مباني علمي در اقتصاد كشور، نقش كارآمدي داشت و همه مصالح ناشي از هجمه مشكلات كشور، به دوش وي بود. »
عطريانفر با بيان اين كه «حقيقت وجودي دكتر نوربخش را كمتر كسي شناخته است» گفت: «به يمن خدمات و تلاش هاي كارساز آن مرحوم در طول عمري كوتاه اما پر بها، همزمان با چهلمين روز درگذشت وي سمينار علمي بررسي افكار اقتصادي رئيس كل فقيد بانك مركزي برگزار مي شود. »مدير مسئول روزنامه همشهري اظهار اميدواري كرد «با همفكري مجموعه نهادهاي علمي و كساني كه دست اندركار اقتصاد كشور هستند،نقش مرحوم نوربخش به صورت شفاف تري براي همگان مشخص و بخشي از خدمات وي نيز جبران شود». سيدمحسن نوربخش رئيس كل بانك مركزي و دبير اقتصادي حزب كارگزاران سازندگي هفته گذشته در سن 54 سالگي بر اثر سكته قلبي درگذشت.