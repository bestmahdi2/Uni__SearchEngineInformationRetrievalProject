وزير بازرگاني:
دولت با هدف حمايت از توليد داخل برنج مازاد بر نياز شاليكاران را خريداري مي كند
گروه اقتصادي: وزير بازرگاني گفت: وزارت بازرگاني با هدف حمايت از توليد داخل در سال جاري نيز همچون سال گذشته بدون هيچ گونه محدوديتي آمادگي كامل دارد هر ميزان برنج مازاد بر نياز شاليكاران را كه اين عزيزان مايل به فروش آن به دولت باشند، خريداري كند.
به گزارش اداره كل روابط عمومي وزارت بازرگاني، محمد شريعتمداري افزود: برخلاف شايعات غيرمسئولانه و كذبي كه از سوي برخي افراد مغرض عنوان شده، در سال جاري نيز همچون دوره هاي قبل هيچگونه مجوز خاصي براي واردات برنج صادر نشده و نخواهد شد و وزارت بازرگاني از طريق اعمال نظام تعرفه اي مؤثر و برقراري مابه التفاوت مدافع و در كنار برنجكاران كشور مي باشد تا محصول نهايي خود را در مناسب ترين شرايط و بر اساس بهترين قيمت هاي ممكن به فروش رسانند.
وزير بازرگاني گفت: شاليكاران عزيز، هيچ نگراني از شايعاتي كه معمولاً خناس ها و سودجويان در ايام كشت نشاء و برداشت محصول برنج منتشر مي كنند، نداشته باشند و در سال جاري نيز از اعمال سياست هاي حمايتي دولت اطمينان داشته باشند.
محمد شريعتمداري همچنين بر حل مشكلات كشاورزان بويژه شاليكاران و افزايش خدمات حمايتي به آنان تأكيد كرد.
تاكيد وزير بازرگاني بر تحقق مطالبات مردم و برخورد قاطع با تخلفات صنفي و اقتصادي
وزير بازرگاني در ديدار رؤساي سازمان هاي بازرگاني استان هاي سراسر كشور، مسئولان سازمان بازرسي و نظارت بر قيمت و توزيع كالا و خدمات وزير دادگستري و مسئولان سازمان تعزيرات حكومتي با رئيس جمهور بر تحقق مطالبات مردم و برخورد قاطع با تخلفات صنفي و اقتصادي تاكيد كرد.
به گزارش روابط عمومي وزارت بازرگاني محمد شريعتمداري با اشاره به اين كه سازمان بازرسي و نظارت بر قيمت و توزيع كالا و خدمات و سازمان تعزيرات حكومتي با حداقل امكانات بسيار گسترده اي را عرضه كرده اند گفت:  زمينه هاي تاسيس اين دو سازمان بعد از سال 73 و در پي بروز بحران بدهي ها و كاهش ارزش پول ملي و تورم 50درصدي با تصميم دولت وقت فعاليت خود را آغاز و تاكنون با تخلفات صنفي و اقتصادي به نحو شايسته اي برخورد كرده اند.
وزير بازرگاني با اشاره به حساسيت و اهميت فراوان اين دو سازمان خاطرنشان كرد:تا پيش از تاسيس اين دو سازمان مردم مرجعي را براي ارائه شكايات خود از بنگاه هاي اقتصادي نداشتند اما با آغاز به كار اين دو سازمان به مطالبات بحق مردم شكايت آنان در خصوص گرانفروشي، عدم عرضه كالا(احتكار)، عدم نصب برچسب و فاكتور و جرائم مختلف ديگر رسيدگي مي شود.