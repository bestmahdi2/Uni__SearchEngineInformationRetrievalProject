توسط دبير ستاد مبارزه با مواد مخدر اعلام شد
برنامه ملي پنج ساله مبارزه با مواد مخدر
اولويت ستاد مبارزه با مواد مخدر جلوگيري از رشد آمار معتادان كشور است
گروه اجتماعي: مبارزه با موادمخدر جنبشي ملي و فراگير را مي طلبد و همه سازمانها حداقل بايد يك درصد از بودجه خود را صرف آموزش، پيشگيري و اطلاع رساني در زمينه اعتياد نمايند.
به گزارش خبرنگار همشهري:علي هاشمي دبير ستاد مبارزه با موادمخدر در جمع خبرنگاران ضمن اعلام اين مطلب اظهار داشت: وضع موادمخدر در جهان وضعيت خاصي است و تبديل به معضلي جهاني شده و آنقدر اهميت دارد كه در كنار چند معضل و بحران اصلي جهان از قبيل مشكلات هسته اي، جمعيتي و زيست محيطي قرار گرفته است. سودسالانه قاچاقچيان موادمخدر رقمي در حدود 900 ميليارد دلار تخمين زده شده است و مجموع معتادان جهان اعم از طبيعي و صنعتي بيش از 400 ميليون نفر هستند.
وي همچنين افزود: ما براي توصيف منطقي و آسيبهايي كه از اين ناحيه داريم بايد عميق و همه جانبه نگاه كنيم. در طول يكسال گذشته در كنار اقدامات جاري و تلاشهايي كه در گذشته صورت گرفته، در همه دستگاهها، تحولاتي بنيادي نيز اتفاق افتاده، مهمترين و اساسي ترين اقدام تدوين پيش نويس استراتژيها و برنامه جامع ملي مبارزه با موادمخدر براي يك دوره دهساله بوده كه برنامه 5 ساله اول از اوايل سال آينده به اجرا در خواهد آمد.
دكتر هاشمي در ادامه افزود: اولين گام ارائه تعريفي ملي از اعتياد براي ايجاد وحدت عمل، همفكري، همپوشي و ايجاد تعامل است. در اين زمينه جلسات متعددي با سران سه قوه صورت گرفته و از ابعاد مختلف فرهنگي، سياسي، درماني، اجتماعي اين پديده با شاخصهاي جهاني و منطقه اي مورد بررسي قرار گرفته است.
هدف بلندمدت كه آرزوي همه ماست رفع كامل معضل اعتياد است. اما هدف هر ساله كه در اين برنامه گنجانده شده، مهار و كنترل و جلوگيري از رشد آمار معتادان با توجه به نرخ رشد جمعيت است. وي ادامه داد استراتژي كاهش تقاضا با دو بعد درمان و پيشگيري با هدف مصون نگهداشتن اقشار سالم جامعه در 105 جلسه سال گذشته مورد بررسي قرار گرفته است. دبير كل ستاد مبارزه با موادمخدر در ادامه گفت: نبود جايگاه ملي براي پيشگيري از نقاط ضعف برنامه هاي پيشين بوده است. با توجه به وجود 10 هزار تشكيلات غير دولتي كه هر كدام مي توانند نقشي اساسي در اين خصوص داشته باشند و نيز با توجه به نيروهاي مثبتي كه در كشور وجود دارد مي توان جنبشي ملي و فراگير در جهت پيشگيري از اعتياد ايجاد كرد.
وي افزود: كشور ما با وجود 44 ميليون نيروي جوان نياز به توجهات جدي در زمينه پر كردن اوقات فراغت، اشتغال و مشكل اعتياد دارد. در حال حاضر بين ما با 28 كشور يادداشت تفاهم در اين مورد بر قرار شده و در نشستهاي سالانه وين و پاريس، نشست چهار جانبه با حضور ايران، انگليس، افغانستان و سازمان ملل شركت داشته ايم و به دنبال برداشتن گامهايي مؤثر در جهت علمي كردن مبارزه با اعتياد هستيم.
يكي از اقدامات مؤثري كه در ستاد صورت گرفته ايجاد بانك جامع اطلاعات در سه بعد موضوعي، جغرافيايي و منطقه اي، فردي است و اين بانك مي تواند پايه اي اساسي براي همه برنامه ريزيها باشد.