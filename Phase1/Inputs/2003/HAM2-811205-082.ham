حاشيه جهان
• زبان سرخ زبان شناس



مجله front page در شماره اخير خود به مصاحبه نوام چامسكي، زبان شناس و منتقد آمريكايي از سياست هاي كاخ سفيد در قبال خاورميانه پرداخته است. چامسكي هفته گذشته به تگزاس سفر كرد تا در دانشگاه آستن براي دانشجويان علاقه مند سخنراني كند. مجله مذكور ضمن به كار بردن عباراتي اهانت آميز در مورد چامسكي او را كارشناس سياست خارجي سطحي نگر و بي مايه و زبان شناسي بد نام توصيف كرده و گويش او را متقلبانه مي خواند. چامسكي در سخنراني خود در آستن به شدت از سياست هاي آمريكا عليه عراق و حمايت بي شائبه كاخ سفيد از اسرائيل انتقاد كرد. ظاهرا هم زمان با برگزاري مراسم سخنراني چامسكي عده اي از دانشجويان دانشگاه آستن در خارج سالن اجتماع lbj تجمع كرده و عليه او و نطق هايش شعار مي دادند.
• ضرورت تشكيل جلسات مشترك رهبران مذهبي فرانسه



نيكولاس ساركوزي وزير كشور فرانسه روز جمعه اقرار كرد وضعيت جامعه مسلمانان فرانسوي چندان خوب نيست. او ادعا كرد هنوز از طرحي كه خود او قبلا در مورد تشكيل جامعه مسلمانان فرانسه پيشنهاد كرده بود حمايت مي كند. ساركوزي پيش از اين پيشنهاد كرده بود براي حفظ حقوق پنج ميليون مسلمان فرانسوي و اينكه آنها بتوانند مستقيما از جانب خود صحبت كنند جامعه مسلمانان فرانسوي، به عنوان سازمان غيردولتي، غيرانتفاعي آغاز به كار كند. او در گفت وگويي با روزنامه ليبراسيون گفته بود مردم فرانسه از مسلمانان هراس دارند چون آنها و دين شان را به درستي نمي شناسند. سايت خبري اسلام آن لاين كه اين مطلب را منتشر كرده به نقل از ساركوزي مي نويسد كه انزواي مسلمانان نتيجه عدم شناخت مسلمانان و مسيحيان فرانسه از يكديگر است و خواستار تشكيل جلسات مشترك بين رهبران مذهبي مسلمانان فرانسه با مقامات ارشد محلي و دولتي شده است.