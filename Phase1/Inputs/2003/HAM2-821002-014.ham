يك بيماري
ديابت
ديابت تقريباً در تمام دنيا شناخته شده و اگرچه قابل درمان نيست اما قابل كنترل است.
ديابت يا همان مرض قند نوعي بيماري است كه در آن بدن نمي تواند از غذاي خورده شده به طور مناسب استفاده كند.
به طور طبيعي بدن غذا را به مواد قندي(گلوكز)، تبديل مي كند و از طريق خون به سلول ها مي برد و در آنجا براي توليد انرژي مورد استفاده قرار مي گيرد.
انسولين هورموني است كه در لوزالمعده ساخته شده و به ورود گلوكز به سلول ها كمك مي كند.
وقتي گلوكز نمي تواند وارد سلول ها شود، در خون تجمع مي كند و اين بدان سبب است كه انسولين اصلاً در لوزالمعده ساخته نمي شود و اين نوع ديابت را ديابت نوع اول يا وابسته به انسولين مي نامند.
در نوع ديگر ديابت، انسولين به ميزان كم توليد مي شود يا اينكه سلول ها نمي توانند به درستي از انسولين تشرح شده استفاده كنند كه اين نوع ديابت را ديابت غيروابسته به انسولين نامند.
آگاهي از بيماري 
هميشه به هنگام آگاهي از برخي بيماري هاي خاص، نوعي نگراني و احساس هيجان ناخوشايند در فرد مبتلا ايجاد مي شود.
اگر بيماري شما تاييد شد و داراي احساساتي چون ناباوري، خشم، ترس و تنفر بوديد، بدانيد كه اين احساسات كاملاً طبيعي بوده و بيشتر افراد در نهايت ناچار به پذيرفتن بيماري خود و كنارآمدن با آن مي شوند.
به طور معمول در بيماري هايي چون نفريت، ديابت، لوپوس و... روش درماني مشخصي وجود دارد و پس از مدتي هم،  بيمار تا حدودي با زير و بم هاي آن آشنا شده و آن را از زواياي گوناگون مي شناسد.
در نتيجه به ناملايمات آن خو گرفته و مي داند كه در برابر عوارض گوناگون بيماري چگونه رفتار كند.
كنترل، درمان 
هر بيماري اگر به خوبي كنترل شود، قطعاً بيمار را از ناراحتي هاي احتمالي كه از پيامدهاي بيماري است، مي رهاند، داشتن يك برنامه غذايي منظم و مناسب باتوجه به رژيم تعيين شده از سوي پزشك، ورزش مداوم، انجام آزمايش هاي خون به طور مكرر، كنترل وزن و... همه و همه نقش موثري در بهبود اين ناراحتي ها دارند.
ديابت از آن دسته بيماري هاست كه بايد دائماً كنترل شود كه در غير اين صورت بسته به عامل آن، يكي از دو عارضه هيپرگلسيمي يا همان زيادي قند خون و ديگري هيپوگلسيمي يا همان كمي قند خون بروز مي كند. عارضه اول بر اثر مصرف بيش از حد غذا، بيماري، استرس و عدم مصرف دارو به ميزان كافي، ايجاد مي شود و عارضه دوم درصورت مصرف داروهاي ديابت بروز مي كند.
توجه داشته باشيد كه قند خون شما بايد به طور مداوم كنترل شود و شما مي توانيد پس از يادگيري چگونگي سنجش قند خون به راحتي اين كار را در منزل انجام دهيد.
بيماري قند را مي توانيد با يك برنامه غذايي از پيش تعيين شده نيز تحت فرمان خود(!)درآوريد. بنابراين بر شما واجب است كه بسته به سن، وزن و الگوي ورزشي خود، كالري و مقدار مناسبي غذا مصرف كنيد و بدانيد كه اگر چاق باشيد، كنترل مرض قند به مراتب دشوارتر است. يادتان باشد كه هر روز تقريباً در ساعات مشخص غذاي اصلي يا غذاي سبك بخوريد.
سعي كنيد از غذاهاي مناسبي چون غذاهاي نشاسته دار و پرفيبر استفاده كرده و مصرف قند و نمك را كاهش دهيد. ا زمصرف غذاهاي چرب و سرخ شده اجتناب ورزيده و هرگز سيگار نكشيد.
ورزش را هم از ياد نبريد و به طور مداوم ورزش كنيد اما هرگز به خود فشار نياوريد و از ورزش هاي سنگين بپرهيزيد.
دارو نيز نقش خاصي در كنترل بيماري دارد؛ بيماران ديابتي معمولا از انسولين و قرص هاي ديابت استفاده مي كنند.
مبتلايان به ديابت نيازهاي ويژه اي دارند كه از جمله آنها كنترل وزن و فشار خون، معاينه چشم(سالي يك بار)، مراقبت از پوست و دوري از آفتاب است.
مراقبت از خود
اگر به ديابت مبتلا هستيد، براي حفظ سلامتي خود به نكات زير توجه كنيد:
1-هميشه از كفش ها و جوراب هاي راحت استفاده كنيد.
2 -هنگام نشستن پاهاي خود را روي هم نيندازيد.
3 -پاهاي خود را هر روز وارسي كرده و در صورت مشاهده زخم، خراش و بريدگي كه احتمالا مدت زيادي است كه بهبود نيافته، با پزشك خود تماس بگيريد.
4 -از حرارت اجتناب كنيد.
5 -ناخن هاي خود را پس از حمام با يك ناخن گير تميز بگيريد و لبه هاي خشن را به دقت سوهان كنيد.
6-در هنگام ابتلا به بيماري هاي ديگر به مصرف داروهاي ديابت ادامه دهيد و مايعات زياد بنوشيد. مانند هميشه غذا بخوريد و اگر نتوانستيد،غذا را كنار گذاشته و حبه هاي گلوكز بمكيد و از نوشيدني هاي قندي بنوشيد.
7 -مصرف انسولين را هرگز قطع نكنيد.
ديابت در بارداري 
اگر باردار هستيد و بيماري قند داريد با سنجش و كنترل دقيق قند خون، مي توانيد بارداري موفق و فرزندي سالم داشته باشيد. البته اين را هم بدانيد:  ديابتي كه در دوره بارداري به وجود مي آيد، معمولا پس از وضع حمل برطرف مي شود. اما فردي كه دچار اين ديابت شده، ممكن است بعدا در طول عمر خود دوباره دچار ديابت شود.