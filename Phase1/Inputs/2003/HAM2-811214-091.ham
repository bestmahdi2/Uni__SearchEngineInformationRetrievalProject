ژن خودخواه
همانندسازها ـ 2
ريچارد داوكينز
ترجمه: كاوه فيض اللهي
شرحي كه از ماجراي منشا حيات خواهم داد ضرورتا نظري و غيرقطعي است؛ طبعا كسي آنجا نبوده تا ببيند چه اتفاقي افتاده است. در اين رابطه چند نظريه رقيب وجود دارد اما همه آنها از بعضي جهات با يكديگر مشتركند. شرح ساده شده اي كه اينجا بيان خواهم كرد احتمالا چندان دور از حقيقت نيست. ما نمي دانيم كه پيش از پيدايش حيات چه مواد خام شيميايي در زمين فراوان بودند، اما از جمله احتمالات قابل قبول مي توان از آب، دي اكسيدكربن، متان و آمونياك نام برد. اين مواد همه تركيبات ساده اي هستند كه معلوم شده دست كم در بعضي از سيارات ديگر منظومه شمسي ما وجود دارند. شيميدانان سعي كرده اند تا شرايط شيميايي زمين اوليه را بازسازي كنند. آنها اين مواد ساده را در يك بالون قرار داده و منبعي از انرژي نظير نور فرابنفش يا جرقه هاي الكتريكي را بر آنها وارد كردند كه شبيه سازي مصنوعي آذرخش هاي نخستين بودند. پس از گذشت چند هفته از انجام اين كار معمولا چيزي جالب درون بالون پيدا مي شود و آن سوپ قهوه اي كم رنگي است محتوي تعداد زيادي مولكول كه از مولكول هايي كه ابتدا در بالون قرار داشت پيچيده ترند. به ويژه در اين سوپ اسيدهاي آمينه يافته شده اند كه واحدهاي سازنده پروتئين ها، يكي از دو گروه اصلي مولكول هاي زيستي هستند. پيش از انجام اين آزمايش ها چنين پنداشته مي شد كه اسيدهاي آمينه اگر به طور طبيعي پديد آمده باشند، نشانه حضور حيات هستند. اگر مثلا روي مريخ پيدا مي شدند، وجود حيات در آن سياره تقريبا قطعي به نظر مي رسيد. اما اكنون وجود آنها تنها نيازمند حضور چند گاز ساده در جو و مقداري آتشفشان، نور خورشيد يا هواي پررعدوبرق بود. به تازگي شبيه سازي آزمايشگاهي شرايط شيميايي زمين پيش از پيدايش حيات منجر به ايجاد يكسري مواد آلي به نام پورين ها و پيريميدين ها شده است. اين مواد، واحدهاي سازنده مولكول ژنتيكي يعني dna هستند.
فرآيندهايي شبيه به اين بايد منجر به پيدايش «سوپ نخستين» شده باشد كه به اعتقاد زيست شناسان و شيميدانان در حدود سه تا چهار هزار ميليون سال پيش درياها را انباشته ساخته بود. مواد آلي در بعضي جاها، شايد هنگام خشك شدن كفي كه روي ساحل دريا قرار گرفته بود يا در قطره هاي معلق كوچك، متراكم شد. با دريافت انرژي بيشتر نظير پرتو فرابنفش از خورشيد اين مولكول ها با يكديگر تركيب شده و مولكول هاي بزرگ تري ساختند. مولكول هاي آلي بزرگ امروزه ديگر آن قدر دوام نمي آورند كه مورد توجه قرار گيرند، زيرا به سرعت توسط باكتري ها يا موجودات زنده ديگر جذب و تجزيه مي شوند. اما باكتري ها و بقيه ما دير آمده ايم و در آن روزگار مولكول هاي آلي بزرگ مي توانستند بدون مزاحمت در سوپي كه رفته رفته غليظ مي شد تجمع كنند.
در ادامه اين روند لحظه اي فرارسيد كه به طور تصادفي مولكولي بسيار ويژه تشكيل شد. ما آن را همانندساز خواهيم ناميد. اين مولكول ممكن است الزاما بزرگ ترين يا پيچيده ترين مولكول نباشد اما اين توانايي خارق العاده را داشت كه مي توانست از خود نسخه هاي ديگري را به وجود آورد. احتمال رخ دادن چنين حادثه اي ممكن است بسيار بعيد به نظر آيد. همين طور هم هست. چنين رويدادي بي اندازه غيرمحتمل است. در مقياس عمر يك انسان، چيزهايي كه تا اين اندازه غيرمحتمل باشند را براي اهداف عملي مي توان غيرممكن در نظر گرفت. به اين دليل است كه شما در شرط بندي هاي فوتبال هرگز جايزه بزرگي نخواهيد برد. اما در برآوردهاي انساني ما از اينكه چه چيزي امكان پذير است و چه چيزي نيست، هيچ گاه با صدها ميليون سال سروكار نداريم. اگر به مدت صد ميليون سال هر هفته در شرط بندي هاي فوتبال فرم پر كنيد، احتمال اينكه چندين بار بانك را بزنيد بسيار زياد است.
عملا تصور مولكولي كه از خود نسخه برداري مي كند برخلاف آنچه در وهله نخست به نظر مي رسد چندان دشوار نيست و كافي است كه اين مولكول فقط دفعه اول به وجود بيايد. همانندساز را همچون يك الگو يا قالب در نظر بگيريد و آن را مولكول بزرگي تجسم كنيد كه از زنجيره مركبي از انواع گوناگون مولكول هاي واحد سازنده تشكيل مي شود. اين واحدهاي سازنده كوچك به فراواني در سوپ اطراف همانندساز موجود بودند. اكنون فرض كنيد كه هر واحد سازنده تمايل به تركيب با همنوع خويش دارد. در اين صورت هرگاه واحد سازنده اي از بيرون وارد سوپ شده و در كنار بخشي از همانندساز كه تمايل به تركيب با آن دارد قرار گيرد، به همان بخش مي چسبد. واحدهاي سازنده اي كه به اين ترتيب به يكديگر متصل مي شوند خود به خود به شكلي آرايش خواهند يافت كه از توالي خود همانندساز تبعيت مي كند. در اين مرحله تصور آن آسان است كه آنها درست همان طور كه در تشكيل همانندساز اوليه اتفاق افتاد به يكديگر متصل شوند تا زنجيره پايداري را تشكيل دهند. اين فرآيند مي تواند به روش توده شدن تدريجي لايه با لايه ادامه يابد. كريستال ها نيز به همين روش تشكيل مي شوند. از سوي ديگر اين دو زنجيره ممكن است از هم جدا شوند. در اين صورت دو همانندساز خواهيم داشت كه هر كدام از آنها مي تواند به اين كار ادامه دهد و نسخه هاي بيشتري از خود بسازد.
احتمال پيچيده تر آن است كه هر واحد سازنده نه به نوع خويش بلكه متقابلا به يك نوع خاص ديگر ميل تركيبي داشته باشد. آن گاه اين همانندساز همچون الگويي براي ساخت يك نسخه همانند عمل نخواهد كرد بلكه نوع نگاتيو خود را خواهد ساخت كه به نوبه خود نسخه اي دقيقا مشابه با پوزيتيو اوليه خواهد ساخت. براي اهداف ما اهميتي ندارد كه فرآيند نسخه برداري اوليه پوزيتيو ـ نگاتيو بوده يا پوزيتيو ـ پوزيتيو، اگر چه ذكر آن خالي از فايده نيست كه معادل امروزي همانندسازهاي نخستين، يعني مولكول dna از شيوه نسخه برداري پوزيتيو ـ نگاتيو استفاده مي كند. آنچه اهميت دارد آن است كه ناگهان نوع جديدي از «پايداري» به دنيا آمد. پيش از آن امكان داشت كه هيچ نوع خاصي از مولكول هاي پيچيده در سوپ چندان فراوان نباشد، زيرا هر يك از آنها به واحدهاي سازنده اي وابسته بود كه بايد به طور اتفاقي در پيكربندي پايدار خاصي قرار مي گرفتند. احتمالا همانندساز به محض تولد نسخه هاي خويش را به سرعت در سرتاسر درياها منتشر ساخت تا آنكه مولكول هاي كوچك تر واحد سازنده تبديل به منبعي كمياب شد و ساير مولكول هاي بزرگ تر به ندرت تشكيل مي شدند.
dawkins, r.1999. the selfish gene. oxford