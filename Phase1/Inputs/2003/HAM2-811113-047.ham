جذب كمك هاي بين المللي براي تقويت ميراث فرهنگي تصويب شد
گروه علمي فرهنگي: اخذ كمك هاي نقدي از سازمان ها و مجامع بين المللي براي حفظ، 
نگهداري و مرمت ابنيه تاريخي و عمليات كاوش و آموزش نيروي انساني توسط سازمان ميراث 
فرهنگي، در لايحه بودجه سال 82 به تصويب نمايندگان مجلس شوراي اسلامي رسيد. 
مجلس با تصويب يكي از مواد تبصره 7 لايحه بودجه سال 82 به دولت اجازه داد براي حمايت 
از ميراث فرهنگي كشور، از كمك هاي مجامع و سازمان هاي بين المللي استفاده كند. 
" علي اصغر شعردوست "مخبر كميسيون فرهنگي مجلس شوراي اسلامي با اعلام اين مطلب به انجمن 
روزنامه نگاران حامي ميراث فرهنگي، گفت: با توجه به اعتبارات ناچيز بخش ميراث فرهنگي و
ضرورت حفظ، نگهداري و مرمت اشياء و ابنيه باستاني، اخذ كمك هاي خارجي از تصويب
نمايندگان گذشت و به اين ترتيب مي توانيم از سازمان هاي معتبر جهاني مانند يونسكو كه حق 
عضويت به آن مي پردازيم كمك هاي مالي دريافت كنيم. 
نماينده مردم تبريز در مجلس شوراي اسلامي با اشاره به اينكه سقف معيني براي جذب
كمك هاي سازمان هاي بين المللي تعيين نشده است، افزود: با اين حال در بخشي ديگر از
مصوبه مجلس به دولت اجازه داده شده است نسبت به جذب كمك هاي خارجي تا سقف 50 ميليون 
دلار اقدام كند. وي گفت: اعضاي كميسيون فرهنگي مجلس شوراي اسلامي عقيده دارند در صورت 
موفقيت در جذب كمك هاي خارجي علاوه بر تسريع در عمليات كاوش هاي باستان شناسي، آموزش، 
نگهداري و مرمت، مي توان از طريق سازمان هاي بين المللي، ميراث فرهنگي كشور را بهتر از
گذشته به جهانيان معرفي كنيم.