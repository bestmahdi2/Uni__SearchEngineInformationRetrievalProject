كوفي عنان هشدار داد
شكست مبارزه جهاني با ايدز
الگوي آلودگي به ايدز در ايران در حال تغيير است
كوفي عنان، دبيركل سازمان ملل متحد هشدار داده است كه رهبران سياسي جهان از جمله خود او، در نبرد با بيماري ايدز در حال شكست هستند.
عنان در مصاحبه با بي. بي. سي گفت: براي مبارزه با ايدز، اراده سياسي وجود ندارد و همين موضوع است كه وي را عصباني، ناراحت و مايوس مي كند.
وي گفت: در بعضي كشورها ايدز يك سلاح كشتار جمعي واقعي است اما «ما در اين مورد چه كرده ايم»؟
دبير كل سازمان ملل گفت: اينكه ايدز در كشورهاي ثروتمند تحت كنترل درآمده اما براي كشورهاي فقير همچون سلاح كشتار جمعي است و حكم مرگ را دارد، بي عدالتي است.
وي از كشورهاي توسعه يافته به ويژه آمريكا و اتحاديه اروپا براي كوتاهي آنها در تهيه منابع مورد نياز كشورهاي فقيرتر انتقاد كرد.
اما عنان همچنين از برخي از سران كشورهاي آفريقايي انتقاد كرد و گفت: ايدز در اين كشورها مايه ننگ و بي آبرويي تلقي مي شود و اين رهبران به اين دليل كه از صحبت درباره كاندوم شرم داشته اند، گذاشته اند مردم خود بميرند.
وي تأكيد كرد: براي نجات افراد نبايد شرمسار بود و افزود در اين مورد، سكوت برابر با مرگ است.
كوفي عنان از مردم كشورهاي درحال توسعه خواست در اين مورد با دولت هايشان به چالش برخيزند و برحق خود براي تحت حمايت قرار گرفتن پافشاري كنند.
وي گفت: بسياري از دولت ها، ايدز را يك مشكل امنيتي توصيف كرده اند، اما توجهي را كه نسبت به تروريسم و سلاح هاي كشتار جمعي دارند، در مورد ايدز به كار نمي گيرند.
در حال حاضر چهل ميليون در جهان، آلوده به ويروس اچ آي وي هستند و همه ساله سه ميليون نفر در اثر ابتلا به بيماري ايدز مي ميرند.
از سوي ديگر رئيس سازمان انتقال خون ايران اعتقاد دارد كه الگوي انتقال بيماري ايدز در كشور در حال تغيير از اعتياد تزريقي به روشهاي تماس جنسي و آميزشي است.
دكتر علي اكبر پورفتح الله در گفت وگو با خبرگزاري دانشجويان ايران، با تأكيد بر اين مطلب خاطرنشان كرد: در سالهاي 75 -76 كه برنامه غربالگري و آزمايش ايدز در كشور آغاز شد، الگوي غالب آلودگي به ايدز در كساني بود كه از داروهاي مشتق از پلاسماهاي وارداتي قبل از سال 1376 استفاده كرده بودند. به گفته وي، پس از آن به واسطه پيدايش ايدز در ميان مصرف كنندگان و معتادان تزريقي و پيدايش اپيدمي در زندانيان معتاد، الگوي ايدز به سمت اعتياد تزريقي سوق پيدا كرد به گونه اي كه در حال حاضر بيش از 60 درصد مبتلايان به ايدز معتادان تزريقي هستند. دكتر پورفتح الله با اشاره به لزوم آموزش به معتادان تزريقي تأكيد كرد: اگر آموزش و آگاهي كافي به افراد جامعه داده نشود به زودي ابتلا به ايدز از طريق تماس جنسي جامعه را تهديد خواهد كرد به طوري كه طبق آخرين آمار وزارت بهداشت هم اكنون حدود 7/3 درصد موارد ابتلا به ايدز از طريق آميزش جنسي است كه اين رقم در گذشته كمتر از 4 درصد بوده كه اين نشان دهنده تغيير الگوي ابتلا به hiv است.
دكتر پورفتح الله با بيان اين كه نبايد تبعيضي براي بيماران مبتلا به ايدز در جامعه قائل شويم، اذعان كرد: اگر شرايط را در جامعه بتوانيم به گونه اي فراهم كنيم كه فرد با اطمينان كافي اعلام كند كه hiv مثبت است قطعا مي توان با آموزش آن را كنترل كرد اما اگر تبعيضي براي اين افراد وجود داشته باشد و بيماران از جامعه طرد شوند شاهد رشد بيماري در جامعه خواهيم بود.
وي گفت: اگر در كشور امكان آزمايش رايگان و محرمانه را براي اين افراد ايجاد كنيم اين عامل مي تواند نقش مهمي در شناسايي و كنترل اين بيماري داشته باشد چرا كه علي رغم مشكلات موجود در اين بيماري، راههاي انتقال شناخته شده و محدود دارد و با اطلاع رساني و آموزش مي توان از رشد آن پيشگيري كرد.
دكتر پورفتح الله با اشاره به آمار مبتلايان به ايدز در ميان اهداكنندگان خون در سالهاي 80 و 81 در ميان بيش از 300 هزار نفر اهداكنندگان استان تهران اظهار كرد: در سال 80 تعداد 17 مورد و در سال 1381 حدود 14 مورد hiv مثبت در ميان اهداكنندگان ديده شده كه علي رغم افزايش اين بيماري در كشور، موارد مثبت در ميان اهداكنندگان خون كاهش يافته كه آن را مي توان يكي از دستاوردهاي استانداردسازي انتخاب اهداكنندگان و برنامه هاي آموزشي براي اهداكنندگان و ساماندهي اهداي مستمر دانست.
آمار مبتلايان به ايدز در كشور
افزايش مي يابد
يك  مسئول  در وزارت  بهداشت  پيش بيني  كرد، با دسترسي  بيشتر و پوشش  صددرصدجامعه  بويژه  افرادي  كه  رفتارهاي  پرخطر دارند، آمار ثبت  شده  و رسمي مبتلايان  به  ايدز در آينده  افزايش  يابد.
دكتر «ميترا معتمدي  هروي» رئيس  اداره  كنترل  ايدز مركز مديريت  بيماري هاي وزارت  بهداشت ، درمان  و آموزش  پزشكي  ديروز در گفت  وگو با ايرنا، عدم  دسترسي  و پوشش  كامل  را يكي  از علل  پايين  بودن  آمار ظاهري  مبتلايان  به  ايدز در كشور دانست .
وي ، ضمن  مثبت  خواندن  شناسايي  به  موقع  مبتلايان  به  بيماري  ايدز، تصريح كرد كه  گرچه  ممكن  است  با شناسايي  اين  بيماران  و بالا رفتن  آمار مبتلايان  به ايدز وزارت  بهداشت  زير سوال  برود، اما اين  يكي  از راههاي  موثر در جلوگيري از شيوع  اين  بيماري  در سطح  جامعه  است .
معتمدي ، افزود: تشويق  افرادي  كه  رفتارهاي  پرخطر داشته اند، براي  مراجعه به  مراكز مشاوره اي  وزارت  بهداشت  و نيز انجام  آزمايش هاي  ويژه  براي  اين منظور، يكي  از راههاي  شناسايي  افراد مبتلا به  ايدز در كشور است .وي ، خاطرنشان  كرد: افرادي  كه  داراي  رفتارهاي  پرخطر هستند، ممكن  است مبتلا به  «اچ .آي .وي» باشند و ويروس  ايدز را به  مدت  10 سال  با خود به  همراه داشته  باشند كه  عدم  توجه  به  آن ممكن  است  افراد بيشتري  را به  بيماري  ايدز مبتلا كند.
رئيس اداره  ايدز مركز مديريت  بيماريهاي  وزارت  بهداشت ، با بيان  اينكه  درحال  حاضر ايدز در جامعه  ما به  عنوان  يك  ننگ  محسوب  مي شود، گفت : ما بايد مايه  ننگ  بودن  اين  بيماري  را از جامعه  پاك  كنيم ، زيرا تمامي افراد مبتلا به  ايدز بر اثر رفتارهاي  پرخطر به  اين  بيماري  مبتلا نشده اند.به گفته  دكتر معتمدي  در حال  حاضر افرادي  در جامعه  ما حضور دارند كه  به ايدز مبتلا هستند اما به  دليل  اينكه  اين  بيماري  از يك  جايگاه  نامناسبي  درسطح  جامعه  برخوردار است ، لذا از اعلام  اين  مطلب  خودداري  مي كنند.
اين  مقام  بهداشتي  كشور، عدم  مراجعه  افراد مبتلا را به  مراكز بهداشتي ،موجب  اشاعه  بيماري  ايدز در جامعه  دانست .
وي ، ابراز اميدواري  كرد كه  بااطلاع رساني  و تشويق  مردم  براي  مراجعه  بموقع به  مراكز مشاوره اي  وزارت  بهداشت ، گام  موثري  در جهت  بيماري  يابي  و ارايه مراقبت ، پيشگيري  و خدمات  ديگر به  اين  بيماران ، برداشته  شود و جلوي  اشاعه بيشتر اين  بيماري  گرفته  شود.
رئيس اداره  ايدز مركز مديريت  بيماريهاي  وزارت  بهداشت ، در پاسخ  به  نگراني شهروندان  در زمينه  گسترش  ايدز، خاطرنشان  كرد كه  ويروس  ايدز از راه  هوا، غذا و آب ، دست  دادن ، بوسيدن ، تماسها و روابط عادي  اجتماعي  مانند سوارشدن در اتوبوس  و تاكسي ، از شخص  آلوده  به  شخص  سالم  به  هيچ  وجه  سرايت  نمي كند.
دكتر معتمدي  افزود: ويروسي  كه  موجب  ابتلا به  ايدز مي شود از چهار طريق «آميزش  جنسي  با افراد آلوده  به  ويروس  ايدز»، «استفاده  مشترك  از سرنگ  و سوزن  آلوده»، «انتقال  خون  و فرآورده هاي  خوني  آلوده  به  ويروس» و «مادرآلوده  به  كودك»، به  افراد سرايت  مي كند.