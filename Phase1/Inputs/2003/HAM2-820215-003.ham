نيمه دوم امسال صورت مي گيرد
ثبت نام براي واگذاري دو ميليون تلفن همراهprepaid
ثبت نام تلفن هاي همراه prepaid در نيمه دوم امسال آغاز مي شود.
به گزارش خبرنگار ما به موجب پيش بيني هاي صورت گرفته از سوي شركت مخابرات و شركت برنده قرارداد راه اندازي تلفن هاي همراه prepaid مقرر است در نيمه دوم سال جاري پيش فروش تلفن هاي مذكور آغاز شود.
برنده مناقصه راه اندازي تلفن همراه يك شركت تعاوني ايراني است كه به همراه 4 شركت اروپايي نسبت به اجراي اين طرح اقدام خواهد كرد.
شركت تعاون اسلامي مجتمع صنعتي رفسنجان با مشاركت تله دو سوئد، مشاوره شركت بين المللي مسيون، سرمايه گذاري خارجي اينترنشنال بانك و كامويك برنده اين مناقصه شناخته شده اند.
در اين مناقصه شركت هاي مطرح اروپايي و چند مليتي به عنوان اپراتور، مشاور، سرمايه گذار، توليدكننده تجهيزات و... شركت داشتند. از جمله شركت كنندگان در اين مناقصه شركت «تله دو»، «اس اف آر»، «ترك سل»، «ميلي كام»، «موبيل كام»، «الوطنيه»، «نت كام»، «ايركام»، «سوفركام»، «مسيون» و «نت دو»، «گلف بانك»، «اينترنشنال بانك» و «كامويك» بوده اند.
طبق پيش بيني هاي صورت گرفته قيمت هر سيم كارت تلفن همراه02 prepaid هزارتومان خواهد بود كه اين مبلغ براي دو ماه پرداخت مي شود. طبق پيش بيني ها در صورت استفاده يا عدم استفاده از اين تلفن ها، مشترك بايد راءس اتمام مهلت مقرر دو ماهه نسبت به شارژ مجدد تلفن خود اقدام كند در غير اين صورت سيم كارت قابليت استفاده ندارد.
تعيين زمان پيش فروش تلفن همراه prepaid در پي درخواست شركت مخابرات از برندگان مناقصه صورت گرفت.
براساس اين گزارش دو ميليون خط تلفن همراه از طريق اين شركت به متقاضيان واگذار خواهد شد.
بسياري پيش بيني مي كنند عرضه تلفن هاي همراه prepaid قيمت تلفن همراه در بازار را دستخوش تغييراتي كند به صورتي كه حداقل در كوتاه مدت قيمت تلفن همراه كاهش يابد.
در حال حاضر دو ميليون و صد هزار تلفن همراه در كشور وجود دارد كه پيش بيني مي شود تعداد مشتركان با اجراي طرح هاي توسعه اي پيش بيني شده تا پايان سال 1383 به بيش از 5 ميليون برسد. دو ميليون خط تلفن همراه از 5 ميليون خط داير را تلفن هاي همراه prepaid تشكيل خواهند داد.