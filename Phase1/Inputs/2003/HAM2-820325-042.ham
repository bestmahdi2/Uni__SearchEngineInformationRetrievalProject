حفاظت از طبيعت
آلوده كنندگان محيط زيست منطقه در بند، تحت پيگرد قانوني قرار مي گيرند
گروه شهري: هرگونه تخلف مالكان خصوصي و دولتي در جاري كردن فاضلاب و انتشار ساير آلاينده ها در محور تاريخي و طبيعي دربند، براساس ماده 688 قانون مجازات اسلامي پيگيري مي شود.
به گزارش «ميراث خبر»، «غلامرضا شريفي» مسئول اداره بهداشت محيط شميرانات با بيان اين مطلب گفت: «مركز بهداشت شميرانات با همكاري شهرداري منطقه بر بهداشت محيط منطقه دربند و ساير مناطق شميرانات نظارت كافي داشته و با مالكان خصوصي و دولتي ساكن اين منطقه كه به نوعي در افزايش و انتشار آلودگي هاي محيطي نقش داشته باشند، برخورد قانوني مي كند».
وي افزود: «مشكل دفع فاضلاب و آلودگي هاي محيطي در منطقه دربند از سال ها پيش وجود داشته اما در سال هاي اخير سعي كرديم با فرهنگ سازي و آموزش مردم و مراجعه كنندگان به جاي برخوردهاي قهري و قانوني، ميزان اين آلودگي ها را كه تهديدي براي سلامت محيط طبيعي و سكنه اين منطقه به شمار مي رود كاهش دهيم».
«شريفي» همچنين با بيان اين كه گزارش تخلفات آلوده كنندگان محيط زيست منطقه دربند به شهرداري ارائه شده است، افزود: «تاكنون دو مركز آلوده كننده محيطي در اين محور تاريخي شناسايي و پس از پيگيري هاي مستمر مشكل آنها برطرف شده است».
وي در همين حال افزود: «از تمام اختيارات قانوني خود براي جلوگيري از ورود و انتشار انواع آلاينده ها به محيط طبيعي دربند استفاده كرديم در صورتي كه مراكز ديگر در افزايش آلودگي ناشي از فاضلاب در اين منطقه هنوز فعال هستند، پس از اعلام گزارش كتبي توسط اهالي يا كارشناسان بهداشت، در اسرع وقت به اين موارد رسيدگي خواهد شد.»
مسئول اداره بهداشت محيط شميرانات همچنين در مورد آلودگي هاي محيطي ناشي از تخليه زباله  ها و نخاله هاي شهري در منطقه دربند گفت: «در سال هاي گذشته براي جمع آوري زباله هايي كه در منطقه كوهستاني دربند، محيط طبيعي اين محور را آلوده مي كردند اقداماتي صورت گرفت، اما در مورد زباله هاي شهري كه منشأ آلودگي محيطي در اين منطقه هستند، شهرداري منطقه يك مسئول است».