ليگ برتر فوتبال ايران
پرسپوليس، گام به گام به صدر نزديك مي شود
گروه ورزشي: پرسپوليس در سال جديد به دومين پيروزي خود رسيد. اين روند آينده خوش بينانه اي را براي طرفداران اين تيم به وجود آورده است. مطمئن باشيد كه پرسپوليس ديگر به هيچ تيمي نخواهد باخت. قضيه خيلي ساده است. اشميت خوب تمرين مي دهد، برنامه تاكتيك تيمي دارد و كليه اصول تمرينات را خوب مي داند و بازيكنان نيز به او اطمينان كرده اند. اگر در اين تيم هر شخصي در چارچوب وظايف خود عمل كند مطمئن باشيد كه اين تيم روز به روز بهتر خواهد شد. پرسپوليس هفته گذشته ابومسلم را شكست داد و روز گذشته سايپا را. پرسپوليس جدا از كسب شش امتياز شخصيت و هويت واقعي خود را پيدا كرده است و مهم ترين مسئله نظم تيمي و گروهي است و بازيكنان هركدام مي دانند در داخل زمين چكاره اند و چه مي كنند. اين پرسپوليس ديگر دل به حادثه و اتفاق نبسته است. انصاريان در مكان دفاعي خود است و انتظاري و بقيه نيز در پست اصلي خود بازي مي كنند. رأفت هم نيست كه حادثه ايجاد كند و توپ سرگرداني نصيب بقيه شود. حالا پرسپوليسي ها خود بازي مي سازند و خود موقعيت ايجاد مي كنند و خود گل مي زنند.
پرسپوليس با پيروزي دو بر يك مقابل سايپا به مكان دوم جدول رده بندي ليگ برتر راه يافت. كار مهمي كه در هفته هاي آينده مي توان آن را پررنگ تر ديد.
اين تيم در ديدار عقب افتاده هفته يازدهم در غياب يحيي گل محمدي مدافع مصدوم خود به مصاف سايپا رفت.
پرسپوليس كه با در نظر گرفتن ناكامي هاي اخير سپاهان براي رسيدن به اين تيم سرعت خود را افزايش داده است با 31 امتياز فاصله اش با سپاهان را به 4 امتياز رساند.
در اين بازي پرسپوليس خيلي زود به گل رسيد خطاي مدافعان سايپا روي سهراب انتظاري باعث شد تا علي خسروي نقطه پنالتي را نشان دهد كه علي انصاريان اين موقعيت را در دقيقه سوم درون دروازه بهزاد غلامپور جاي داد.
بعد از اين گل سايپا برتري نسبي نسبت به پرسپوليس به دست آورد و توسط سلطاني و يوسفي چندين موقعيت خوب را از دست داد.
در اوايل نيمه دوم باز هم سايپا حملاتي را روي دروازه پرسپوليس خلق كرد اما باز هم دفاع محكم پرسپوليس به رهبري پيرواني آنها را خنثي كرد.
در اين نيمه يورش هاي پژمان جمشيدي از جناح راست باعث شد تا سايپا از اين ناحيه تحت فشار قرار گيرد. اين تاكتيك ادامه پيدا كرد و سرانجام در دقيقه 65 جمشيدي از جناح راست نفوذ كرد و پاس او بعد از چند رفت و برگشت توسط برزگر درون دروازه سايپا آرام گرفت.
پرسپوليس بعد از اين گل تغييراتي را در تيم خود به وجود آورد اصلانيان و سلماني از جمله تازه واردهاي اين تيم بودند تا بتوانند نيروي تحليل رفته بازيكنان پا به سن گذاشته اين تيم را جبران نمايند.
در دقيقه 85 روي فرار اميرحسين يوسفي يكي از بازيكنان خوب سايپا در اين بازي با خطاي پژمان جمشيدي درون محوطه جريمه سرنگون شد كه داور نقطه پنالتي را نشان داد محمد مؤمني پشت اين ضربه قرار گرفت و برخلاف جهت حركت فنايي توپ را درون دروازه پرسپوليس جاي داد.
بعد از اين گل «جيوواني مي» كه در اين ديدار به قضاوت بازي معترض بود با دريافت كارت قرمز از روي نيمكت اخراج شد.
حتي اعلام 5 دقيقه وقت اضافي براي اين بازي به سايپا كمك نكرد تا بتواند نتيجه را به تساوي بكشاند.
در حال حاضر سپاهان با 35 امتياز در صدر و پرسپوليس با 4 امتياز كمتر در مكان دوم ايستاده است. بازي هاي ليگ طي روزهاي دوشنبه و سه شنبه هفته جاري دنبال مي شود و طي آن در بازي هاي دوشنبه استقلال تهران در اهواز با فولاد روبه رو مي شود و سپاهان نيز در شيراز با برق ديدار مي كند. سه شنبه نيز پرسپوليس در تهران با استقلال اهواز روبه رو مي شود.
«علي انصاريان» در پست دفاعي خود در كنار كاپيتان پيرواني بهترين است، حيف است او را در خط حمله بكار بگيريم. انصاريان ضربات پنالتي را با اطمينان به گل تبديل مي كند. او در مقابل سايپا يك گل ديگر از اين نقطه به ثمر رساند. او اگر خود را از مسائل حاشيه اي دور سازد و افتاده تر باشد، جايگاه مهم تري پيدا خواهد كرد.