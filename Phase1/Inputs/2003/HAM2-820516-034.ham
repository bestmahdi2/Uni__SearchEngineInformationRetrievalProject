تأثير اشتغال زن بر سلامت رواني همسر
نتايج يك پايان نامه نشان داد كه همسران زنان شاغل در مقايسه با همسران زنان خانه دار از سلامت رواني بيشتري برخوردارند.
به گزارش ايسنا، مريم اونادي در پايان نامه كارشناسي ارشد رشته مشاوره و راهنمايي خود با عنوان «تأثير اشتغال زنان بر سلامت رواني همسرانشان»، آورده است: اگر همكاري مردان در امور خانه(تقسيم وظايف)با حمايت و امنيت شغلي زنان از سوي دولت و كارفرمايان در محل كار خوب صورت گيرد، اشتغال اثرات مثبت چشمگيري بر روي زوجين خواهد داشت. از جمله اين كه با اشتغال زنان وضعيت اقتصادي خانواده بهتر، عزت نفس زنان و فرزندانشان بالاتر، تحصيلات زنان و در پي آن تأثير مثبت روي همسر و فرزندان بيشتر و روابط اجتماعي و روابط كلامي با همسران وسيع تر خواهد شد و همه اينها موجب افزايش ميزان سلامت خانواده و اعضاي موجود در آن خواهد شد. لذا شوهران و فرزندان زنان سالم از سلامت بالايي برخوردار خواهند بود و جامعه نيز كه از جوامع كوچك خانواده متشكل است روبه سلامت و رشد حركت خواهد كرد.
در اين پايان نامه اضافه شده است: همسران زنان شاغل در مقايسه با همسران زنان خانه دار از افسردگي تقريباً كمتري برخوردارند، مرداني كه همسران شاغل دارند، با كمك در امور خانه و تقسيم كار، زمينه هاي بهبود وضعيت روحي- رواني خود و همسرشان را فراهم مي نمايند. همچنين با توجه به اين كه سلامت روان  همسران با هم ارتباط مستقيم دارند، لذا در صورت افزايش همكاري و رضايت زناشويي و حمايت همسران شاغل از همديگر، سلامت روان هر دو بالا مي رود و خانواده اي سالم را به وجود مي آورند و خانواده هاي سالم نيز اجتماع سالم را به منصه ظهور مي رسانند.
در ادامه اين پايان نامه كه در سال 1380 با راهنمايي دكتر زهره خسروي در دانشكده علوم تربيتي و روان شناسي دانشگاه الزهرا(ع)تدوين شده، آمده است: همسران زنان شاغل در مقايسه با همسران زنان خانه دار از نمره اضطراب كمتري برخوردارند.
اشتغال زنان زماني موجب بروز اضطراب و يا ساير علائم رواني در همسر و خود مي شود كه در اثر تعدد نقش هاي شغلي و خانوادگي دچار تعارض شوند و از طرفي به ويژه زناني كه داراي فرزنداني هستند، به علت حجم زياد فعاليت ها، نگران انجام بهينه نقش مادري و همسري همراه با اشتغال مي شوند، ليكن اگر شوهر، در امور خانه با وي همكاري نموده و از حمايت عاطفي خود، همسر و فرزندان را بهره مند سازند منجر به كيفيت مطلوب زندگي مشترك مي شود.
بر اساس يافته هاي اين پايان نامه، همسران زنان شاغل در مقايسه با همسران زنان خانه دار از علائم جسماني كمتري برخوردارند.
در تبيين اين يافته مي توان گفت كه صرفاً اشتغال در كاهش يا افزايش علائم جسماني(به عنوان يكي از ابعاد سلامت روان)مؤثر نيست، بلكه با عنايت به رويكرد سيستمي خانواده، علائم جسماني در اثر فعاليت متغيرهاي مختلف در شبكه سيستمي كاهش يا افزايش مي يابد.