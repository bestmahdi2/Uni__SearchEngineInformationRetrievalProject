يادداشت
رشد 8 درصدي توليد ملي
محمدصادق جنان صفت
در زمستان 1374، ايران شاهد مبارزات نفس گير انتخاباتي بود كه در آن احزاب و گروه هاي سياسي تلاش مي كردند تعداد بيشتري از كرسي هاي مجلس پنجم را به دست آورند.
از موضوع هاي محوري تبليغات گروهها و افراد سياسي در آن سال «رشد» يا «توسعه» بود.تبليغات عليه «رشد اقتصادي» اين بود كه «رشدهاي شتاب آلود و بالا» مي تواند به افزايش فاصله طبقاتي منجر شده و شرايط توزيع درآمد بدتر شود.
مدافعان «رشد اقتصادي» نيز مي گفتند، در صورت كندشدن رشد اقتصادي، نرخ بيكاري افزايش مي يابد كه با توجه به جوان بودن جمعيت كشور،باعث بهم ريختن سامان سياسي و اجتماعي كشور خواهد شد.
منتقدان رشدهاي بالا اتفاقاً افراد و احزابي بودند كه در سراسر سالهاي 1376 تا امروز به دولت فشار مي آوردند كه بايد تهديد ناشي از بيكاري جوانان را جدي بگيرد.
اكنون دولت آقاي خاتمي به اين نتيجه رسيده است كه نرخ رشد 6درصد توليد ناخالص داخلي كه دست كم 2 برابر متوسط نرخ رشد سالهاي 1372 تا 1376 است پاسخگوي نيازهاي كشور براي ايجاد اشتغال و افزايش درآمد سرانه و كاهش فقر نيست و رشد 8درصد را هدف گرفته است.
همه دلسوزان به اين مرز و بوم اميدوارند علاوه بر تامين سرمايه هاي ريالي و ارزي مورد نياز براي به دست آوردن نرخ رشد 8درصدي توليد ناخالص داخلي كه كاري بسيار دشوار است، فضاي امن سياسي و اجتماعي براي جذب سرمايه هاي بخش خصوصي و داخلي نيز فراهم شود.
نرخ رشد 8درصدي كه تضمين كننده ايجاد 900 هزار شغل در سال 1382 است، آرزوي بزرگي است كه دستيابي به آن آسان نيست.