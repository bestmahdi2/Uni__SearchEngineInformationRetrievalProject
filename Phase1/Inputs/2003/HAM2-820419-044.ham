پرتيراژترين روزنامه مطرح كرد:
نخست وزير ژاپن خواهان ادامه مذاكرات ميدان نفتي آزادگان با ايران شد
خبرگزاري فارس: پرتيراژترين روزنامه ژاپن نوشت: كوايزومي نخست وزير ژاپن خواهان ادامه مذاكرات با ايران درخصوص توسعه ميدان نفتي آزادگان است.
آساهي شيمبون امروز گزارش داد: كوايزومي به صورت رسمي به وزير امور خارجه و آژانس منابع طبيعي و انرژي اعلام كرده كه پروژه توسعه ميدان نفتي آزادگان از اهميت فراواني برخوردار است، لذا مذاكرات بايد با دقت بيشتري پيگيري شود.
بنا بر اين گزارش، «يوكيو آمانو» مديركل كنترل نظامي و امور علمي وزير امور خارجه ژاپن شنبه به ايران سفر خواهد كرد.
به گزارش آساهي هدف از اين سفر، متقاعد كردن ايران براي امضاي پروتكل الحاقي است.
اين روزنامه به نقل از يك منبع آگاه نوشت: ژاپن از آمريكا مي خواهد درخصوص تحريمهاي اقتصادي آمريكا برضد ايران، مانند رفتار اروپا با اين كشور رفتار شود. زيرا شركتهاي اروپايي بدون دردسر در نفت و گاز ايران سرمايه گذاري مي كنند كه ژاپن فاقد اين مزيت است.
آساهي شيمبون نوشت: توكيو علاقه مند است مسائل مربوط به توسعه ميدان نفتي آزادگان و مشكلات مربوط به الحاق ايران به پروتكل الحاقي از يكديگر جدا شود.