ديدگاه
انگيزه ها و پيامدهاي ترور
در مورد ترور آيت الله حكيم انبوهي از اخبار و نظرات مختلف در رسانه هاي جهاني انعكاس يافت. پيگيري موضوع موجب مي شود كه سئوالاتي چند در ذهن جستجوگر خوانندگان ارجمند شكل بگيرد. اين سئوالات را مي توان در سه عنوان خلاصه كرد: سامان دهندگان ترور چه كساني هستند، اهدافشان چه بوده است و بالاخره پيامدهاي ترور چه خواهد بود.
الف. چه جرياني اين ترور را طراحي و اجرا كرده است؟
1- آيت الله حكيم با مواضع دقيق و متوازن خود علاوه بر آن كه خواسته هاي طائفه ستمديده شيعه عراق را تحت پوشش قرار داد، به عنوان يك شخصيت ملي، زبان گوياي آحاد مردم عراق از هر مذهب و نژاد بود. شخصيت تاريخي، رابطه مستحكم با همه نيروهاي ملي و اسلامي، مناسبات بسيار قوي با مراجع تقليد و ارتباط مستمر با ديگر نيروهاي موجود در صحنه از شهيد حكيم يك چهره بي نظير ساخته بود. اين توانمندي وي را به يك سمبل ملي تبديل مي كرد كه بدون اغراق بايد بپذيريم كه تاريخ معاصر عراق از بدو استقلال تاكنون چنين چهره اي را به خود نديده است. امري كه از يكسو موجب نگراني نيروهاي اشغالگر مي شد و از سوي ديگر دشمن ديرينه اش يعني صدام حسين را دلمشغول مي ساخت؛ چه او عليرغم بركناري اش از قدرت همچنان در انديشه بازپس گيري آن به سر مي برد. فراموش نشود كه چهره ملي آيت الله حكيم و جايگاه فراگيرش وي را قادر مي ساخت كه در شكل گيري يك نظام جديد برخوردار از پشتوانه مردمي نقش ويژه اي ايفا نمايد.
2- اگرچه در بلندمدت آمريكا بيشترين سود را از خلاء وجود آيت الله حكيم خواهد برد، ليكن بعيد مي نمايد كه آمريكايي ها در اين مقطع خود را به اين ترور آلوده سازند. به ويژه آن كه انجام اين ترور پيش از هر چيز بيانگر ناتواني نيروهاي اشغالگر در تأمين امنيت در عراق است.
3- ديگر سودبرنده اين ترور اسرائيل است. زيرا آيت الله حكيم به عنوان يك چهره ملي عراق از موضعي اصولي نسبت به رژيم صهيونيستي برخوردار بود و مانع از آن مي شد كه خواسته هاي اسرائيل در عراق به اجرا درآيد. قدرت فائقه مردمي شهيد حكيم موجب مي شد كه نيروهاي اشغالگر نتوانند او را منزوي سازند و ناگزير از تعامل با وي بودند. اين نكته نيز بر نگراني هاي اسرائيل مي افزود. ليكن توانمندي موساد در طراحي و اجراي اين ترور نمي تواند مورد تأييد قرار گيرد.
4- از نيروهاي اشغالگر كه بگذريم، به جز وفاداران به صدام حسين و متحدانش هيچ جرياني توان انجام چنين عملياتي را ندارد. مي دانيم كه اعضاي اصلي حزب بعث در همه جا گسترده اند و هنوز ريشه كن نشده اند. بنا به گفته حيدري سخنگوي مجلس اعلاي انقلاب اسلامي - پيش از انجام ترور - حداقل بيش از سيصد نفر نفوذي بعثي در ميان طلاب حوزه علميه نجف اشرف پراكنده اند كه هنوز تصفيه نشده اند. البته جداسازي آنها از ديگران كار بسيار دشواري است.
طرفداران صدام و متحدانش با انجام مستمرعمليات عليه نيروهاي اشغالگر نشان داده اند كه توان انجام چنين عملياتي را دارند. مي دانيم كه صدام براي رسيدن به اهداف خود از كشتار مردم بيگناه نيز ابايي ندارد. سيدحسن نصرالله شخصيت برجسته جهان اسلام و عرب و رهبر حزب الله لبنان روز گذشته با اشاره به كشتار شيعيان در سال 1991 كه با حمايت ضمني آمريكا صورت پذيرفت اظهار داشت كسي كه لااقل نيم ميليون انسان را براي ماندن بر سر قدرت به قتل مي رساند، از كشتن چند صد نفر براي به شهادت رسانيدن آيت الله حكيم ابايي ندارد.
ب - اهداف ترور:
1- مي توان هدف هاي متعددي را براي اين ترور تصور نمود: ايجاد مانع در برابر شكل گيري يك نظام جديد كه از پشتوانه مردمي برخوردار باشد؛ ايجاد خلاء در رهبري سياسي شيعه كه عملا در آيت الله حكيم تبلور داشت و بالمآل فراهم آوردن زمينه تنش در ميان شيعيان؛ به وجود آوردن زمينه برخورد طائفي در عراق و ايجاد جنگ شيعي - سني، چه كه نيروهاي بن لادن نيز در اين حادثه متهم شده اند؛ انتقام از كسي كه عليرغم همه دشواري ها و تحمل مصيبت هاي فراوان مبارزاتش بر عليه صدام حسين را ادامه داد و درنهايت با استقبال تاريخي مردم عراق پيروزمندانه
انگيزه ها و پيامدهاي ترور
بقيه از صفحه 2
وارد كشور خود شد. و...
2- اما يك نكته مهم ديگر رخ مي نمايد كه شايد فراتر از همه اهداف فوق الذكر باشد. آيت الله حكيم با حركت متعادل خود، از يكسو با صدام و نيروهاي حزب بعث در ستيز بود و از سوي ديگر با مواضعي پخته و دقيق مانع از آن گرديد كه دشمني شيعيان با صدام حسين در خدمت نيروهاي اشغالگر درآيد. او ضمن تلاش براي بهره گيري از شرايط موجود براي تحقق اهداف مردم عراق و اكثريت شيعه آن كشور، به عنوان يك چهره ملي عراقي با اشغال و اشغالگري مبارزه مي كرد. به ديگر سخن وجودش مانع از آن بود كه صدام و متحدانش بتوانند شيعيان را همراه آمريكا بنمايانند. لذا براي پيشبرد كار خود بايد «عنصر توازن» در ميان شيعيان را از ميان برمي داشتند تا شيعه در برابر يك دوراهي دشوار قرار گيرد: سكوت در برابر جنايت صدام و متحدانش در به شهادت رساندن آيت الله حكيم و يا نزديك شدن رسمي و علني به نيروهاي اشغالگر براي انتقام گيري از خون آن شهيد. كه در هر دو صورت آنها به هدف خود در برهم زدن حركت متعادل و اتخاذ مواضع متوازن از سوي شيعيان نايل مي آمدند.
ج- پيامدهاي ترور
1- شيعيان عراق با ضربه اي جبران ناپذير مواجه شدند، ليكن با درايت تمام كوشيدند تا بر اوضاع مسلط شوند. برگزاري مراسم ميليوني براي تشييع جنازه آن شهيد، وحدت دروني شيعه را مستحكم تر ساخت - در عين حال رهبران شيعه همگي كوشيدند تا راه آيت الله حكيم در اتخاذ مواضع متعادل و حفظ توازن را ادامه دهند. سخنان بسيار دقيق سيدعبدالعزيز حكيم به روشني اين نكته را نمايان مي سازد.
2- چند بعدي بودن شخصيت آيت الله حكيم و ايفاي نقش رهبري از سوي وي، اينك جايگزيني ندارد. لذا تنها راه آن است كه با بهره گيري از چند شخصيت هماهنگ اين خلأ پر شود.
3- نبود يك چهره ملي، وحدت عمومي عراق را با چالشي دشوار مواجه ساخته است. از يكسو كار سامان دهي به يك تلاش ملي براي ايجاد نظام جديد در عراق با مشكلاتي روبه رو گرديده؛ و از سوي ديگر تلاش دشمنان مردم عراق، و آناني كه به بازگشت مجدد به قدرت چشم دوخته اند و ناآگاهي برخي كشورهاي منطقه زمينه برخوردهاي قومي - مذهبي را فراهم مي آورد، امر بسيار خطرناكي كه همه دوستداران مردم عراق و علاقه مندان به سرنوشت مسلمانان و اعراب در منطقه را به شدت نگران كرده است. صدور فتواي وحدت از سوي علماي اهل تسنن عراق گام بسيار مثبتي بود و ليكن كشورهاي منطقه نيز بايد در اين مسير حركت كنند و يقين بدانند كه به وجودآمدن هرگونه تنش طائفه اي و نژادي در عراق به زيان آنان خواهد بود.
و بالاخره سخن را با اين نكته به پايان مي برم كه آيا پيش از شهادت آيت الله حكيم، در هنگام قضاوت درباره او اينگونه واقعيات را مي ديديم؟ يا آن كه بمانند هميشه نيكي بزرگانمان را پس از فقدانشان به ياد مي آوريم؟ هادي صبا