رده بندي فيلم هاي پرفروش هفته
«توكيو بدون توقف» در صدر فروش فيلم هاي سينماهاي پايتخت
فيلم «توكيو بدون توقف» ساخته «سعيد عالم زاده» با اكران در 22 سينماي پايتخت با 19 هزار و 735 نفر بيننده، عنوان پرفروش ترين فيلم سينماهاي تهران را در مدت ده روز اكران به خود اختصاص داده است.
همچنين فيلم «اين زن حرف نمي زند» ساخته احمد اميني با در اختيار داشتن 11 سالن سينما و 24 روز اكران، پرفروش ترين فيلم اين دوره از آمارگيري بنياد سينماي فارابي را به خود اختصاص داده است.
فيلم «بانوي من» از ديگر فيلم هايي است كه پس از دو فيلم ياد شده و با اختصاص 12 سالن سينما و 24 روز اكران در سينماهاي شهر تهران پنج هزار و 285 نفر از شهروندان تهراني را به خود جلب كرده است.
اين فيلم در سينماهاي عصر جديد1، فرهنگ 1، شهر تماشا1، شهر قشنگ، بهمن1، پيروزي، تهران1، ملت، كارون، دهكده المپيك، جي 1، شيدا و فردوسي در حال نمايش است.
«گاهي به آسمان نگاه كن» از فيلم هايي است كه كمترين مدت اكران در سينماهاي تهران را داشته و در اين مدت در رده چهارمين گروه پرفروش ترين فيلم هاي پايتخت شناخته شده است.
اين فيلم با در اختيار داشتن هشت سالن سينما سه هزار و 70 نفر بيننده داشته است.
همچنين فيلم «غوغا» با در اختيار داشتن هفت سالن سينماي شهر تهران پنجمين رده فروش فيلم را با هزار و70 بيننده تهراني به خود اختصاص داده است.
فيلم هاي «بي خوابي» با در اختيار داشتن سه سالن، «چشم ها» با چهار سالن و «پيشگويي هاي مرد شاهپركي» با در اختيار داشتن يك سالن سينما، به ترتيب رده ششم، هفتم و هشتم فروش فيلم در پايتخت را به خود اختصاص دادند.
تعداد كل بينندگان اين دوره از آمارگيري پرفروش ترين فيلم هاي سينماهاي تهران توسط بنياد سينماي فارابي 670 هزار و 364 نفر بوده است.