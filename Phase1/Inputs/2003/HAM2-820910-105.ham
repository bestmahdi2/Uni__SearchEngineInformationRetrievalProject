خطر و انديشه
دشت تاريخي ري كه تهران قديم و جديد هم بخشي از حوزه جغرافيايي آن محسوب مي شوند، به گواهي تاريخ و نقل قول هاي شفاهي، زلزله هاي ويرانگري را شاهد بوده است. از اين رو، بحث ها و تحليل ها درباره گسل هاي پيراموني و وقوع زمين لرزه هاي احتمالي در تهران ديگر از دايره شايعات فراتر مي رود و سيماي جدي تري پيدا مي كند. در تازه ترين تحليل ها، كارشناسان تكانه هاي سخت زمين در تهران را در آينده اي نه چندان دور با يك احتمال 65 درصدي، قابل وقوع دانسته اند. به همين اعتبار، هركدام از دستگاه ها بنا به مسئوليتي كه برعهده دارند، از تدارك مديريت بحران، پيش بيني حمايت هاي امدادي، مخابرات و... تا مانورهاي پيشگيري از خسارات زلزله در مدارس سهمي برعهده گرفته اند، هرچند اين ساز و كارها هنوز در سطح عمومي و به صورت فراگير به تمرين درنيامده اند.
همچنين حدود ده سال است كه محل هاي دقيق و مسير گسل هاي چندگانه تهران شناسايي و اعلام شده است و كارشناسان با صراحت گفته اند، از هرگونه ساخت و ساز در حريم گسل ها بايد خودداري شود و حتي، بناهاي كنوني نيز به مرور حذف و فضاهاي واقع بر روي گسل ها به پارك و محوطه هاي سبز تبديل شدند. همچنين، وجود فضاهاي باز براي استقرار مردم به هنگام وقوع زمين لرزه احتمالي در تهران به عنوان يكي از مبرم ترين نيازها بارها مطرح شده است. اما تب و تاب معاملات زمين به مثابه مهم ترين كالاي سرمايه اي روز، دامنه ساخت و سازهاي مجاز و غيرمجاز را تا رود دره هاي تهران پيش برده و همچنان به سوي ارتفاعات ادامه دارد. بديهي است در چنين موقعيتي بحث درباره فضاهاي حياتي شهر به هنگام وقوع زمين لرزه احتمالي و همچنين تبديل فضاهاي واقع در حريم گسل ها به پارك و ميدان هاي سبز به شوخي بيشتر شباهت دارد. اگر خطر زمين لرزه در تهران جدي است، راهكارها را بايد جدي گرفت و درباره آنها انديشه كرد.
اسماعيل عباسي