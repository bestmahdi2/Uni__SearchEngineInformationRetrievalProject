يك نماينده مجلس:
قيمت يارانه اي، عامل اصلي قاچاق سوخت است
رئيس كميسيون انرژي مجلس شوراي اسلامي، راهكار اصلي جلوگيري از قاچاق را هدفمند كردن يارانه ها دانست و گفت: مجلس دو سال است كه منتظر ارايه لايحه آن از سوي دولت مي باشد.
«حسين آفريده» روز يكشنبه در گفتگو با ايرنا افزود: نمايندگان مي توانند اين موضوع را به صورت طرح مطرح و پيگيري كنند، ولي معمولاً در طرح همه جوانب ديده نمي شود و كاملاً كارشناسي نيست. وي تصريح كرد: دولت كه تيم كارشناسي قويتري دارد بايد لايحه هدفمند شدن يارانه ها را به مجلس ارايه دهد كه تاكنون اين كار را انجام نداده است. وي با اشاره به اينكه قاچاق سوخت بيشتر از مرزهاي شرقي كشور صورت مي گيرد، افزود: پرداخت يارانه براي سوخت و قيمت پائين آن در مقايسه با كشورهاي همسايه انگيزه و دليل اصلي قاچاق اين فرآورده است. وي ارزش انرژي مصرفي در كشور را سالانه بالغ بر 20 ميليارد دلار ذكر كرد و اظهار داشت: اين رقم براي ايران كه جزء كشورهاي صنعتي و توسعه يافته نيست، بسيار بالا است و نشان مي دهد كه بخشي از انرژي ما به كشورهاي همسايه قاچاق مي شود. وي معتقد است: هرچند آمار دقيق ميزان قاچاق سوخت به خارج از كشور مشخص نيست، اما در هر حال صدمه زيادي به اقتصاد كشور وارد مي كند.
نماينده شيروان در خصوص اينكه، قيمت سوخت در نواحي مرزي واقعي و يارانه آن مستقيم به مرزنشينان پرداخت شود، گفت: اين ايده خوبي نيست زيرا قاچاق انواع فرآورده ها از داخل كشور به نواحي مرزي را سبب خواهد شد. وي تاكيد كرد، راه حل اين مساله بايد به صورت اساسي و در تمام كشور ديده شود. وي گفت: اگر توزيع سوخت از طريق رايانه كنترل شود و تصميم گيري درباره آن به صورت فردي نباشد، مي توان با پيگيري مراحل توزيع از قاچاق آن تا حدودي جلوگيري كرد، اما اين راه نيز مشكل را به طور اساسي حل نمي كند بلكه راهكار اصلي آن در هدفمند كردن يارانه ها است.
رئيس كميسيون انرژي مجلس معتقد است: اگر پيگير ي ها و نظارت نيز در يك بخش خوب انجام شود نمي تواند از قاچاق سوخت به طور كلي جلوگيري كند لذا بايد در سطح ملي كاري صورت گيرد. آفريده در خصوص عوامل دخيل در قاچاق سوخت، گفت: بدليل سودآوري بالاي اين اقدام، عوامل متعددي مي توانند در آن دخيل باشد.