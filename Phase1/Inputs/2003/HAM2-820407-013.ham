ناوگان امدادرساني خودرو دو برابر مي شود
ناوگان امدادرساني به خودروهاي در راه مانده و دچار نقص فني در شهرها و جاده ها امسال تا حدود دو برابر افزايش مي يابد.
به گزارش خبرنگار ما «امداد خودرو ايران» همزمان با گسترش شبكه مشتركين در نظر دارد امسال 300 خودرو امدادرسان جديد را به شبكه امداد خود بيفزايد، در حال حاضر 360 خودرو در اين ناوگان امدادرساني فعاليت دارند.
در ادامه آمده است: در كنار اين افزايش كمي، توسعه ظرفيت شبكه امداد از نظر سخت افزاري نيز در دستور كار قرار دارد.
بر اين اساس يك تلفن چهار شماره اي گويا درنظر گرفته شده، در حال حاضر مشتركين مي توانند در صورت بروز مشكل با اين تلفن گويا تماس بگيرند.
يكي از مسؤولان امداد خودرو ايران در اين باره گفت: استفاده از اين سيستم جديد به دلايلي چون آشنا نبودن مشتركين با آن و نيز اعتماد نداشتن برخي از آنها به اين سيستم با مشكلاتي روبه رو بوده است.
وي افزود: مشتركين بايد توجه داشته باشند اين گونه سيستم ها براي كمك به استفاده كنندگان طراحي شده، بنابراين هرچه ميزان اعتماد به اين سيستم ها بيشتر شود ما هم مي توانيم سرويس هاي بهتري در اختيارشان قرار دهيم.
وي ادامه داد: مشتركين از طريق تلفن گويا مي توانند با فشار دادن يك تكمه به سيستم امدادرساني متصل شوند، در حالي كه اگر بخواهند منتظر سيستم انساني شوند بين 30 تا 40 ثانيه معطل خواهند شد.
به گفته وي هرچند اين زمان در وهله اول اندك به نظر مي رسد اما به هنگام اضطراب موجود در موقع خراب شدن خودرو قطعاً طولاني به نظر خواهد رسيد، مضاف بر اين كه معمولاً بروز نقص فني در شهرها با ترافيك تواءم است، در چنين شرايطي ثانيه ها نيز در زمان اعزام امدادگر مهم به نظر مي آيند.
وي در پايان اعلام كرد: برنامه آشناسازي و آموزش مشتركين با اين سيستم ها آغاز شده و قرار است در آينده اطلاع رساني بيشتري در اين باره صورت پذيرد.