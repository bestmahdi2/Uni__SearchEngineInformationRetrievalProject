پايه هاي صنعت گردشگري را بپائيم
در ميان خبرهاي تكان دهنده و تاسف باري كه هر لحظه بر صفحه هاي الكترونيكي سايت هاي مختلف اينترنتي نقش مي بندد و از شبكه هاي راديو و تلويزيوني به گوش مي رسد و هريك گوشه هايي تازه از ابعاد فاجعه بار زلزله شهرستان بم كرمان را بازمي نمايد، خبر آسيب هاي جدي وارده بر ارگ تاريخي بم، دردي تازه بر دردهاي جامعه فرهنگي و علاقه مندان به ميراث تاريخي ما افزود.
ارگ بم، يادمان سال ها، نسل ها، قرن ها؛ بزرگترين اثر خشتي تاريخي جهان، فرسوده و خسته از گذر ايام و بي توجهي مداوم،  دامنه لرزه هاي 3/6 ريشتري با مركزيت بم را تاب نياورد و فروريخت. هر خشت، صفحه اي گران بها از تاريخ پرتلاطم اين مرز و بوم، و هر ديوار، فصلي بزرگ از كتاب زندگي انسان ايراني در سرزمين آباء و اجدادي خويش، زير فشار تكاننده و خشم آلود زمين به خود لرزيد، بند از بندش شكافت، استخوان هايش درهم شكست و همچون درختي كهن،  ازپس قرن ها ايستادگي و صلابت در برابر همه بادها و توفان ها، سرانجام در پاي ضربات تبر طبيعت به زانو درآمد و «هرست» عظيم آوارش تا دورترين نقاط جهان راه گشود و هر چشم بيدار را به اشك نشاند.
ارگ بم فروريخت؟ بادا كه چنين نبوده و خسارت چنان گسترده و چندان عميق نباشد كه اين يادگار عظيم تاريخ كشور را - كه عمري نه چندان كمتر از قدمت تاريخ مكتوب ما دارد - به تاريخ پيوند دهد.
از سخنان مدير حفظ و احياي بافت هاي تاريخي كشور برمي آيد كه خسارات وارده بر بنا، اگرچه گسترده،  اما چندان عميق نيست كه امكان بازسازي را غيرممكن يا بسيار دشوار سازد. به گفته بعضي ديگر از مسوولان نيز،  خسارات وارده بر ارگ بم بايد ارزيابي و مشخص شود تا بعد با هماهنگي يونسكو و كارشناسان داخلي و خارجي، در زمينه بازسازي و مرمت بخش هاي باقي مانده آن تصميم گيري شود.
به گزارش ميراث خبر، درحال حاضر هرگونه تردد در اطراف اين بنا ممنوع و به منظور جلوگيري از آسيب هاي بيشتر، از كليه اقشار مردم خواسته شده تا از ورود به اين منطقه خودداري كنند.
اين بار زلزله، ارگ را فروريخت، شايد هم كه از كسي كاري ساخته نبود اما بناهاي مهم ديگري هم داريم - تخت جمشيد و ده ها اثر تاريخي ديگر -اين بناهاست كه كشور ما را جزو ده كشور نخست جهان به لحاظ جاذبه هاي جهانگردي قرار داده است.
هريك از اين يادمان ها، ستون هايي عظيم است كه بناي صنعت توريسم ما بر دوش هايشان مي تواند استوار بماند. براي حفظ و پيشگيري از فروريختن آنها در برابر عوارض طبيعي و غيرطبيعي تا چه پايه انديشيده ايم؟