وقتي قانون سختگير مي شود
گران شدن كرايه عاديست؟
عليرضا كيواني نژاد
سوار ماشين كه مي شويد فكر مي كنيد در پايان مسير بايد همان كرايه روز قبل را بپردازيد؛ اما اين طور نيست. راننده تاكسي مبلغي اضافه از شما مي خواهد. دليلش براي خود او كاملا موجه است. چون ترافيك است، چون او خلاف كردن را جزيي از برنامه روزانه مي داند و معتقد است ماموران راهنمايي و رانندگي فقط به او بند مي كنند! بنابراين او هم تصميم مي گيرد كرايه 100 توماني را از شما 150 تومان بگيرد. به همين راحتي!
افزايش قيمت جريمه هاي نقدي و اجراي گسترده و پيگيرانه آن توسط ماموران راهنمايي و رانندگي بازتاب گسترده اي در بين صنف راننده ها داشت. مسافركشها - فرقي نمي كند تاكسي باشند يا خطي و يا رهگذر- به بهانه هاي مختلف از شما پول اضافه مي گيرند. دليلشان هم اين است كه تا ديروز مثلا ورود به محدوده طرح ترافيك 5000 تومان جريمه داشت - در صورتيكه مجوز تردد در اين محدوده را نداشته باشيد- اما چند روزي است اين جريمه 3 برابر شده و كاري از دست رانندگان خطاكار ساخته نيست! اما نكته جالب در اين بين گوناگوني دلايل افزايش كرايه ها از سوي اين افراد است.كه ياافزايش جريمه ها بهانه وياترافيك تهران دليل عمده آن است.
ميرداماد - هفت تير
سوار تاكسي مي شويم. آن هم از ميرداماد تا ميدان هفت تير. راننده تاكسي مي گويد: «اينجا چنين خطي وجود ندارد. ولي من براي اولين بار است كه مي خواهم از اين خيابان تا ميدان هفت تير مسافر ببرم.» قبل از آنكه مسافران سوار شوند به تك تك آنها مي گويد كرايه 50 تومان اضافه شده است. اين خبر مسافران را تا حدودي شوكه مي كند تا آنجا كه يكي از مسافران از او مي پرسد: «ببخشيد. مگر بنزين گران شده كه شما كرايه خود را گران كرده ايد؟» بدون اينكه توجهي به ادامه صحبتهاي آن مسافر داشته باشد مي گويد: «مي توانيد برويد اتوبان حقاني و از آنجا با مترو برويد. ولي من 50 تومان گران تر مي گيرم. چطور زماني كه مرا جريمه 3 هزار توماني مي كنند چيزي نمي گوييد؟ ما براي راحتي شما حاضريم دوبله پارك كنيم ولي موقعي كه افسر مي آيد و مرا جريمه مي كند هيچ كدامتان پا پيش نمي گذاريد!» از او مي پرسند: كه مگر نمي شود ماشينتان را به كناري ببريد و آن وقت با طيب خاطر مسافر سوار كنيد. او كه به نظر نمي آيد با حرف هاي مسافرانش قانع شده باشد مي گويد: «مسافركشي مثل شكار مي ماند. هر شكارچي اي كه زودتر ابتكارعمل را به دست بگيرد برنده است.» به نظر مي رسد گران شدن جريمه هاي تاكسي اولين ضررش را متوجه مسافران مي كند. در خطوطي كه مترو در آن تردد دارد رانندگان به راحتي كرايه را گران تر مي كنند. دليلشان هم اين است كه مترو كاسبي ما را خراب كرده است و ما راهي جز اين نداريم. جريمه ها هم سنگين شده و ما را بيخودي جريمه مي كنند! به نظر مي رسد پارك دوبله، توقف ممنوع و... جرايمي هستند كه ارزش جريمه شدن را ندارند. يا به عبارت ديگر از ديد اين رانندگان، راهنمايي و رانندگي نبايد آنها را به خاطر يك نيش ترمز زدن 3000 تومان جريمه كند! از طرفي آنهايي كه در اين خطوط اقدام به مسافركشي مي كنند - خطوطي كه مترو در آن فعال است - معتقدند ديگران نيز به اين خطوط يا قلمرو آمده و مسافران پياده شده از مترو را كه حق مسلم آنهاست! سوار مي كنند. بنابراين بايد كرايه را گران تر كنند!
هفت تير - صادقيه 
مي توانيد از ميدان هفت تير با يك تاكسي يا ماشين شخصي ديگري كه مسافركشي مي كند تا ميدان صادقيه برويد. اما زهي خيال باطل! كرايه ها در اين خط هم تغيير كرده است. قبلا كرايه اين خط 300 تومان بود ولي حالا مسافركشها به راحتي مي گويند: «هفت تير - صادقيه، 350 تومان!»
«آقا ببخشيد. شما كه تاكسي نداريد ولي مسافركشي مي كنيد. حتي خطي هم نيستيد. خود اين كار خلاف است. اما به راحتي كرايه را گران كرده ايد. چرا؟» كمي مهربان تر از راننده قبلي جواب مي دهد: «معاينه فني نداشتم. آقا! مي دانيد معاينه فني كارايي زيادي ندارد. من خودم مكانيك هستم. اگر ماشينم دچار مشكلي شود آن را تعمير مي كنم. ولي پليس مرا به خاطر يك كم دود كردن جريمه مي كند! آن هم نه يكي دو هزار تومان. من چند مرتبه بايد اين خط را بروم و بيايم تا پول قبض جريمه را پرداخت كنم؟» خانم مسني كه در قسمت عقب ماشين نشسته است مي گويد: «پسرم، خب خلاف نكن تا جريمه نشوي.» وي مي گويد: «خانم. كار از اين كارها گذشته است. جريمه فقط براي ما مسافركش هاست. آنهايي كه دارند و ماشين 50 ميليوني سوار مي شوند برايشان مسأله اي نيست كه ده هزار تومان جريمه شوند! الان همه هجوم آورده اند در اين خط كار كنند. من حتي بايد براي هر مسير، 250 تومان به رئيس خط بدهم تا بگذارد من 5 مسافر بزنم. اين انصاف است؟ در ضمن آنهايي كه در روز جريمه مي شوند مي آيند اين جا و تا هر موقع كه مسافر باشد كار مي كنند تا جريمه را بپردازند. پس من حق دارم كرايه را فقط 50 تومان اضافه كنم. شما با اين 50 تومان گدا نمي شويد و من ثروتمند نمي شوم!»
اين عده افرادي هستند كه به قول خودشان، ماشين زير پايشان قسطي نيست. اما آنهايي كه ماشين قسطي دارند، حكايت تازه اي را روايت مي كنند.
صادقيه - تجريش 
«تجريش. تجريش. بيا بالا.» با شنيدن اين جمله مي رويم تا سوار يك پرايد سفيد شويم. آن طور كه راننده مي گويد مقصد تجريش است. وقتي همه مسافرها سوار مي شوند مي گويد: «خسته نباشيد. كرايه 50 تومان گران نشده است! ما همان كرايه قبل را مي گيريم»! كسي چيزي نمي گويد. انگار براي همه جاافتاده كه كرايه ها بايد گران شده باشد. اما راننده پرايد مي گويد: «آقا چشمتان روز بد نبيند، حواسم نبود و در اتوبان كمربند ايمني را نبسته بودم. افسر راهنمايي و رانندگي جريمه اي كرد كه تا آخر عمر يادم مي ماند. من نمي دانم چرا اين قدر به مسافركش ها گير مي دهند. اگر من هم كرايه را گران كنم آن وقت كسي سوار مي شود؟ آقا به خدا اين خط شلوغ ترين خط مسافركشي در تهران شده است. هر كسي در اين خط مسافر مي زند. پس اگر من از فردا كرايه را 50 يا 100 تومان اضافه كنم ناراحت نشويد.»
شايد او تنها راننده اي باشد كه كرايه را اضافه نكرده است. شايد هم تعداد زيادي باشند كه كرايه را اضافه نكرده و معتقدند اضافه كردن جريمه هاي رانندگي خوب است. او مي گويد: «چند روزي است كه محدوده طرح ترافيك تا حدودي خلوت تر شده است. شايد به خاطر جريمه هاست، كه اگر اينگونه باشد كاري مثبت صورت گرفته است. ما راننده ها فكر مي كنيم خلاف بد است اما براي ديگري.»
در هر حال با بالا رفتن ميزان جريمه هاي نقدي، كرايه ها دچار تغييرات محسوسي شده است. البته در بسياري از مسيرها هنوز هم شاهد ثبات قيمت هستيم كه عده اي معتقدند اين خطوط هم تا چند روز ديگر كرايه ها را اضافه مي كنند.
به هر حال، اين هم از آن گزارشهايي بود كه دوست داشتيم هزار جور ادله براي تكذيبش پيدا كنيم، اما فعلا  واقعيت اين است كه براي رسيدن به دفتر ايرانشهر پول بيشتري خرج مي كنيم!