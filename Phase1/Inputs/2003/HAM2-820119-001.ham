5 ميليارد دلار تقاضا براي سرمايه گذاري خارجي روي ميز هيأت عالي سرمايه گذاري
سال گذشته بيش از 5 ميليارد دلار تقاضا براي سرمايه گذاري در ايران به وزارت امور اقتصادي و دارايي ارائه شد.
به گزارش خبرنگار ما، بررسي هاي آماري صورت گرفته در خصوص ميزان تقاضا جهت سرمايه گذاري در ايران از سوي شركت هاي خارجي نشان مي دهد در اين دوره زماني بيش از 5 ميليارد دلار تقاضا به ايران واصل شده است.
افزايش قابل توجه حجم تقاضا براي سرمايه گذاري خارجي به دليل تصويب و ابلاغ قانون جديد سرمايه گذاري خارجي در ايران بوده است.
آيين نامه اجرايي اين قانون در مردادماه پارسال از سوي وزارت امور اقتصادي و دارايي ابلاغ شد و در كمتر از 7 ماه تعداد تقاضاهاي رسيده به اين وزارتخانه براي دريافت مجوز چنان فزوني گرفت كه شگفتي بسياري از ناظران سياسي و اقتصادي را برانگيخت.
ميزان تقاضاهاي رسيده براي سرمايه گذاري در ايران طي 7 ماه سال گذشته از كل تقاضاهاي رسيده طي سال هاي پس از پيروزي انقلاب بيشتر بوده است. هيأت عالي سرمايه گذاري بررسي اين پيشنهادهاي رسمي را در دستور كار خود قرار داده است.
انگيزه سرمايه گذاري در ايران توسط شركت هاي خارجي در حالي افزايش چشمگيري را تجربه كرده است كه شرايط غيرعادي منطقه به دليل جنگ آمريكا و عراق ريسك سرمايه گذاري در اين حوزه را به شدت افزايش داده است.
با اين حال در شرايطي كه بسياري از كشورهاي منطقه با معضل كاهش ورود سرمايه مواجه هستند وزارت امور اقتصادي و دارايي ايران بررسي انبوهي از تقاضاهاي رسيده را در دستور كار دارد.
بسياري از كارشناسان معتقدند چنين شرايطي سبب خواهد شد حتي در صورت صدور مجوز سرمايه گذاري، فرآيند ورود سرمايه تا زمان تعيين تكليف نهايي جنگ به تعويق بيفتد.
بررسي هاي آماري نشان مي دهد طي دو دهه گذشته تنها 8/2 ميليارد دلار سرمايه خارجي وارد ايران شده در حالي كه پاكستان كشوري كه هر از چندي شاهد بروز كودتاست توانسته است در طول يك سال بيش از 10 ميليارد دلار سرمايه خارجي جذب كند.
براساس اين گزارش پيش بيني مي شود با تغيير قانون جذب سرمايه گذاري خارجي روند ورود سرمايه به ايران به شدت تسريع شود.
در اين دوره زماني آلمان بيشترين ميزان تقاضا براي سرمايه گذاري را از آن خود كرده است. ايتاليا، هلند، ژاپن، انگلستان و... از ديگر كشورهاي عمده متقاضي سرمايه گذاري در ايران هستند.
صنايع خودروسازي، صنايع توليد مواد غذايي، شوينده ها و پاك كننده ها مهمترين و جذاب ترين بخش ها براي سرمايه گذاران خارجي هستند.
ايران براي كنترل نرخ بيكاري در حد 8/12 درصد بايد سالانه بيش از 800 هزار فرصت شغلي ايجاد كند اين در حالي است كه تأمين منابع مالي مورد نياز براي ايجاد اين ميزان فرصت شغلي بدون جذب سرمايه خارجي امكان پذير نيست.
ورود سرمايه هاي خارجي به كشور پس از پيروزي انقلاب اسلامي متوقف شد و در اوايل دهه هفتاد با تصويب مجدد هيأت وزيران ورود سرمايه خارجي مجددا آزاد شد.
بيشترين حجم سرمايه ورودي به كشور به سال 1377 تعلق دارد. فضاي سياسي ايجاد شده پس از انتخابات رياست جمهوري سال 1376 از مهمترين عوامل افزايش تقاضا براي سرمايه گذاري در ايران بوده است.