پرورش
دانش آموزان
به گفته دبير جامعه اسلامي فرهنگيان سنندج: آيين نامه جديد امتحانات زمينه اي براي افت شديد تحصيلي دانش آموزان بوده و موجب مي شود، تا آنان به هر صورت ممكن به مقطع و پايه بالاتر وارد شوند.
«جليل مهدي عراقي» افزود: براساس اين آيين نامه، در دروسي كه داراي 15 نمره كتبي و پنج نمره عملي يا شفاهي هستند، دانش آموزي كه موفق به نمره 13 سركلاسي(مستمر)و پنج نمره مذكور شود، در امتحان نهايي با گرفتن نمره دو قبول مي شود.
پس از اعلام اين آيين نامه به مدارس، مشاهده مي شود كه بسياري از مديران به معلمين سفارش مي كنند تا 13 نمره مستمر سركلاسي و پنج نمره عملي يا شفاهي دروس را به دانش آموزان كمك كنند، تا درصد قبولي آنها افزايش يابد.
نظر
خوب اين هم يك جور بيلان كاري است. قرار نيست كه مدير مدرسه بغلي گروه تشويقي بگيرد يا اينكه مديران مدارس ساير شهرستان ها به خاطر درصد قبولي سفرهاي زيارتي بگيرند به هر حال مي توان با توصيه هاي مديريتي حجم موفقيت را افزود.
حالا چه تفاوتي مي كند اين موفقيت در عرصه تربيت نيروي انساني باشد و نه افزايش كيفيت خدمات آموزشي، مگر نه اينكه مديران بالا دست به آن بالاترها قرار است گزارش بدهند كه فلان و بهمان كرده ايم، بودجه نياز داريم، اين قدر سفيدكاري كرديم و يا قس عليهذا.
حالا كه نوبت مديران مدارس شده بايد اين غرونق ها شروع شود چرا آن زمان كه گفتند مربيان پرورشي كارايي ندارند و به يكباره همه سامانه را در هم ريختند كسي چيزي نگفت و بعدها همان كار كرده را دوباره رونويسي كردند.
طرح آزمايشي «آموزش از راه دور» آغاز شد
رئيس حوزه هنري يزد از طرح آزمايشي «آموزش از راه دور» در اين مركز هنري خبر داد.
به گفته «محمود ملك ثابت» اين طرح براي نخستين بار در اين استان در تابستان اجرا و در صورت موفقيت در طول سال ادامه خواهد يافت.
وي افزود: اين طرح با هدف برخورداري روستاييان مناطق دورافتاده و كساني كه به دلايل مختلف، امكان دسترسي به امكانات آموزشي ندارند اجرا مي شود.
نظر
اگر خبر را از ابتدا تا انتها مرور كني اين تصور به مخاطب القا مي شود كه نكند كار نويني قرار است رقم بخورد اما وقتي در انتهاي خبر با اين مسئله مواجه مي شوي كه قرار است دختران روستايي با ارائه شعر، قصه، عكس، ادبيات داستاني و نقاشي از طريق مكاتبه اي، آموزش از راه دور را تجربه كنند تازه به اين نتيجه مي رسي كه اين طرح سال ها است توسط بخشي از سازمان هاي فرهنگي طراحي و اجرا مي شود. با اين حال از اينكه مسئولان حوزه هنري يزد مي خواهند پس از سال ها اين ايده را در يزد اجرا كنند دست مريزاد بايد گفت. اما باز مي توان از طريق راديو و تلويزيون محلي اين رويه را با هزينه اندك و برد بيشتر اجرا كرد چه بسا كه پاي هيچ پستچي به برخي از روستاهاي كويري يزد باز نشده باشد.
جايگاه مدرسه پررنگ تر مي شود
به گفته وزير آموزش و پرورش از نگاه آموزش و پرورش، در برنامه چهارم توسعه، نقش و جايگاه مدرسه به عنوان كانون توليد و تربيت پر رنگ خواهد شد.
وي افزود: دادن حق راي به معلمان براي انتخاب مديران مدارس به عنوان يكي از راهكارهاي تقويت جايگاه مديريتي مدارس و ايجاد نشاط و همدلي در بين فرهنگيان است.
نظر
فكر نكنم جايگاه مدرسه تغييري پيدا كند، چون از همان ابتدا هم طي سال هاي اخير گفته بودند مدرسه محوري هدف غايي مسئولان آموزشي است.
با اين حال طي اين سال ها آنچنان اتفاقات جالبي هم نيفتاد، درست است كه با ژست تبليغاتي مسئولان آموزشي شهردار مدرسه، شوراي مدرسه و بالاخره انجمن هاي اوليا و مربيان پررنگ شدند ولي اگر قرار باشد با انتخاب مديران مدارس اين پررنگي دو چندان شود مطمئن باشيد شيرازه مدارس از هم گسيخته مي شود.
به قول يكي از كارشناسان آموزشي، اخيراً در يكي از مناطق آموزشي، انتخاب مدير مدرسه با آراي آنها صورت گرفته مي دانيد چه اتفاق جالبي افتاد، دفتردار كمرنگ و ضعيف مدرسه با تفاوت يك راي مدير شده است. مي دانيد چرا؟ ظاهراً برخي از معلمان دوست ندارند مقررات مدير سخت گير قبلي را رعايت كنند.
با بودجه كم نمي توان مدارس استيجاري خريد
به گفته وزير آموزش و پرورش با بودجه كم و وجود مشكلات آموزشي در آموزش و پرورش، نمي توان مدارس استيجاري را خريداري كرد. با توجه به گستردگي واحدهاي آموزشي و افزايش جمعيت دانش آموزي، بودجه كافي براي مدارسي كه حكم تخليه دارند، در دست نيست. به همين دليل، دانش آموزان مدارس استيجاري در مدارس ديگر جابه جا مي شوند.
وي افزود: اعتبارات دولتي در دست ما نبوده و اين نهاد از طريق انتقادات و بيان مشكلات آموزشي و تحصيلي مي تواند از دولت تقاضاي افزايش اعتبارات كند.