كاركنان كارخانه ibm  از بيماريهاي ناشي از تماس با مواد شيميايي در هراسند
نتايج تحقيقات انجام شده از كاركنان كارخانه سن خوزه شركت ibm كه از سال 1988 در اين محل مشغول به كار هستند نشان مي دهد كه اغلب آنها از تماس پوستشان با مواد شيميايي و تنفس هواي آغشته به اين مواد در هراسند و گمان مي برند در آينده اي دور يا نزديك با بيماري مواجه خواهند شد. اين تحقيقات در رابطه با شكايت عده اي از اين كاركنان ودعوي حقوقي آنها صورت پذيرفته است.
پرونده دو نفر از اين كاركنان به نامهاي هرناندز و مور اكنون در حال جريان است و مراحل قانوني خود را طي مي كند، آنها هر دو در كارخانه ساخت ديسك هاي سخت در سن خوزه كاليفرنيا كار كرده اند.
يكي از كاركنان همين قسمت در جواب پرسش  نامه هاي ارائه شده مخفي نوشته است:«هنگامي كه به مديريت از بوي شديد مواد شيميايي شكايت كردم پاسخ شنيدم كه به كارت ادامه بده،  اين بو ما را خيلي سريع نمي كشد!»
در شكايت ديگري يكي از كاركنان مدعي شده است كه هنگام حضور در كارخانه دائماً  دچار آبريزش بيني مي شود و فرد ديگري از خشك شدن زير بيني شكايت كرده است. شكايت از سر درد و اختلال در تكلم نيز در بين موارد عنوان شده از سوي كاركنان اين كارخانه به چشم مي خورد.
سخنگوي ibm  ضمن رد اين شكايات آنها را ناشي از مشكلات دائمي كاركنان با قوانين استخدام و قانون كار مي داند. وي شكايات مطروحه را در ارتباط با پرونده باز شده براي اين شركت ندانسته و استناد به آنها را صحيح نمي داند.
انتخاب هيأت منصفه از امروز آغاز مي شود، با اين حال ibm از دادگاه خواسته است كه پرونده را مختومه اعلام كند. قاضي پروند هفته گذشته دو پرونده بر ضد ibm را كنار گذاشت و آنها را وارد ندانست با اين حال بيش از 200 مورد شكايت در رابطه با سلامتي كاركنان اين شركت بزرگ در جريان است.
مور يكي از شاكيان اصلي اين پرونده مي گويد سالها با مواد شيميايي در تماس بوده و به خوبي بوي نوعي الكل را به ياد مي آورد. او به دادگاه گفته است كه هرگز در مورد مضر بودن اين مواد و خطرات بيشتر تركيبات آنها به وي هشداري داده نشده است. يكي از عوارض ناگواري كه گريبانگير او شده است سردردهاي طولاني و شديد مي باشد.
خانم هرناندز كه دچار سرطان سينه مي باشد نيز از بيماري پوستي، چشمي و بي خوابي ناشي از كار در كارخانه ساخت ديسك سخت متعلق به ibm شكايت كرده است. برخي از كاركنان ibm از تماس مستقيم با مواد شيميايي شاكي مي باشند و مدعي هستند كه هر چقدر هم فردي سعي كند تا با مواد تماس نداشته باشد باز هم مواد شيميايي با پوستش تماس خواهند داشت. با اين وجود با توجه به بدهي و شرايط بد مالي اغلب اين كاركنان حاضر به ترك كارشان نمي باشند.