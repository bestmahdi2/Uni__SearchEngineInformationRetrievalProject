توان بخشي نابينايان
معلوليت به مجموعه اي از اختلالات جسمي يا رواني گفته مي شود كه فرد را از ادامه زندگي عادي ومستقل خود، به صورت شخصي يا اجتماعي باز مي دارد كه خود به دو دسته تقسيم مي شود. معلوليت جسمي و معلوليت ذهني.
نابينايي يكي از شايعترين و مهمترين گروههاي معلولين جسمي مي باشد. اين گروه به نابينايان مطلق، نيمه بينايان و افرادي با ضعف بينايي شديد، قابل تقسيم اند. عوامل مؤثر در اين معلوليت عبارتند از عوامل ارثي كه غالباً تحت تأثير يك ژن نهفته و اتوزدمي بوجود مي آيد. 2- عوامل محيطي كه به علت فقدان بهداشت و وجود بيماريهايي مانند آبله، تراخم و همچنين ناشي از ضربه ها و حوادث مختلفي رخ مي دهد. 3- عوامل مادرزادي بدين معني كه مادر در دوران بارداري مبتلا به بيماريها و عفونتهايي مي شود كه روي عضلات واعصاب بينايي جنين موثر خواهد بود.
براي تطبيق نابينايان با اين وضعيت جهت به دست آوردن استقلال فردي و در زندگي شخصي و اجتماعي، همچنين استقلال مادي، توان بخشي و آ موزش ضرورت پيدا مي كند.
تاريخچه توان بخشي نابينايان در جهان و ايران
اولين مؤسسه توان بخشي سازمان يافته نابينايان انگلستان در سال 1915 شروع به كار كرد. اين مؤسسه براي توان بخشي افرادي كه به علت سوانح جنگ جهاني اول چشمان خود را از دست داده بودند تشكيل شد. در سال 1917 مركز توان بخشي نابينايان در ايالت مريلند آمريكا تأسيس شد و تا سال 1942پيشرفت چشمگيري در زمينه توان بخشي نابينايان بوقوع پيوست كه اكثر فعاليت آنها در زمينه آموزش بريل، تايپ، مشاوره و تفريحات بود. بعد از جنگ جهاني دوم مراكز متعددي در ساير ممالك به علت نياز مبرم افراد نابينا تأسيس شد. در ايران نيز در سال 1299 مركز تربيتي و آموزشي توسط يك كشيش آلماني در تبريز بنام كرستيفل تشكيل شد و از سال 1319 به علت جنگ جهاني فعاليت اين مركز دچار وقفه شد، در سال 1330 خانم انگليسي به نام گونگستر مركزي به نام نورآيين در اصفهان براي دختران نابينا تشكيل داد و بعد از ده سال كرستيفل مجدداً فعاليت خود را در شهر اصفهان ادامه داد. هدف اصلي او شناساندن كارآيي و توانايي نابينايان به جامعه ايران بود و در اين زمينه نيز موفق شد. او علائم و نشانه هاي الفباي زبان فارسي را به خط بريل تطبيق داد وآن را به دانش آموزان آموخت و كتابهاي درسي آنان رابه اين خط برگرداند. او در سال 1340 درگذشت. از سال 1358 مركز كرستيفل به آموزشگاه نابينايان انقلاب تغيير نام داد و عده اي از دست اندركاران بنياد نابينا در زمينه تعليم و تربيت نابينايان كوشش مي كنند. در تهران نيز از سال 1328 آموزشگاه شبانه روزي نابينايان در خيابان ري به عنوان كانون كار و آموزش رودكي تأسيس شد، كه مشتمل بر كلاسهاي ابتدايي تا ششم و كلاسهاي حرفه بود. در سال 1336 امور آموزشگاه فوق به مؤسسه بين المللي لاينز واگذار شد و تا سال 1340 اين موسسه به نتايج قابل توجهي در زمينه پيشرفت و آموزش نابينايان نايل گشت. در سال 1343 به كوشش دكتر خزائلي و افراد خير ديگر آموزشگاه نابينايان خزائلي براي بزرگسالان آغاز به كار كرد و در سال 1343 آموزشگاه نابينايان شهيد محبي و در سال 1358 آموزشگاه ديگري در مجتمع آموزش استثنايي در خيابان پاسداران تأسيس گرديد كه زير نظر اداره كل آموزش استثنايي وزارت آموزش و پرورش اداره مي شد ودر سال 1356 مركز استثنايي شيخ محمد خياباني به پذيرش دانش آموزان نابينا پرداخت ومراكز متعددي در سراسر كشور توسط دستگاههاي دولتي و خصوصي براي نابينايان شروع به كار كردند.
انواع توان بخشي نابينايان
توان بخشي اجتماعي: آموزشهايي است كه فرد نابينا را در زندگي اجتماعي خويش تا حدي به خودكفايي مي رساند، تا بتواند امور روزمره را به تنهايي انجام دهد. از جمله آموزشهاي مهارتهاي روزانه، آ موزش بهداشت و نظافت شخصي و خانه داري، آموزش مهارتهاي اجتماعي از جمله غذا خوردن، دست دادن،  تحرك و جهت يابي بدين معني كه فرد نابينا با آموزش و استفاده از وسايل و امكاناتي چون عصاي سفيد، چگونگي همراهي با فرد بينا، استفاده از سگ  راهنما، عصاي مجهز به گيرنده صوتي يا دستگاههاي الكترونيكي پژواك صوتي موانع و خطرات را تشخيص داده، همچنين بريل آموزي و آموزش مهارتهاي بدني از جمله اين فراگيريها مي باشد.
توان بخشي حرفه اي: هدف اين نوع توان بخشي اشتغال و بكارگماري افراد نابينا است كه در آن تشكيل كلاسهاي حرفه اي ضرورت پيدا مي كند و به صورت آموزش در دوره هاي كوتاه مدت و بلند مدت مي باشد كه شامل كلاسهاي آموزش بسته بندي، تلفن، آسانسور، كار در تاريكخانه، پيج و گويندگي، آموزش امور كشاورزي و دامداري و باغباني ، مرغداري و تهيه لبنيات، كارهاي دستي و ديگر حرف روستايي مثل گليم بافي، حصيربافي و حرف سبك ديگر مانند شمع سازي، برس سازي كلاس هاي آموزشي ديگر مانند فيزيوتراپي، قرائت قرآن و مداحي، بافندگي و منشيگري و غيره.
بنابراين بكارگماري و داشتن درآمد مناسب هدف اصلي توان بخشي حرفه  اي است. توان بخشي حرفه اي شامل بخشهاي مختلف مشاوره توانبخشي، مربي توانبخشي، مركز توان بخشي و كارگاه توان بخشي مي باشد. در مشاوره توان بخشي كه هسته اصلي مي باشد اطلاعات مربوط به نابينايان را جمع آوري و در امور مختلف اجتماعي، شغلي و فردي آنها را راهنمايي مي كنند. مربيان آموزشي چنانچه خود نابينا باشند گفتار آنها مؤثرتر خواهد افتاد زيرا خود نمونه اي موفق و سرمشق براي كارآموزان خواهند بود.
مركز توان بخشي نيز مكاني است براي تشخيص، تطبيق، بازسازي، تحرك و جهت يابي كه افراد نابينا با مراجعه به آنها بر برخي از مسائل مربوط به نابينايي فائق آمده و افكار و عقايدشان را راجع به دنياي نابينايي بهتر نظم مي دهند. بسط و توسعه مهارتهاي ويژه، تقويت روحيه نابينايان و طرز برخورد با افراد از برنامه هاي مركز توان بخشي است. كارگاه توان بخشي مكاني است كه تسهيلات آموزشي در اختيار نابينايان گذاشته و با دادن آموزشهاي مختلف آنها را جهت استخدام در بازار آزاد كار آماده مي كند، بنابراين معلولين و نابينايان به كمك تدابير و آموزشهاي توان بخشي نه تنها از بركت زندگي مفيد بهره مند مي شوند، بلكه مي توانند افرادي مفيد براي خود و جامعه باشند و به عنوان يك توليدكننده، نقش ايفا كنند.
فاطمه مهدي فر
منابع:
1- حسيني، زاهد. «روانشناسي و آموزش و پرورش كودكان و نوجوانان داراي ضايعات بينايي»- مشهد دانشگاه امام رضا(ع)، 1380.
2-فامني محمدرضا« سيري گذرا درآموزش و بهزيستي معلولين بينايي» بي جا. مؤلف 1362.
3- نودهي مقدم، افسون «مباني توان بخشي »تهران: انتشارات سازمان بهزيستي كشور دانشگاه علوم بهزيستي و توان بخشي، 1372.