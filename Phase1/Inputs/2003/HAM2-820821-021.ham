سالانه 150 هزار جوان از ازدواج محروم مي شوند
گروه اجتماعي:رئيس سازمان ملي جوانان با اشاره به ميزان رشد1/4 درصدي جمعيت جوان كشور، اعلام كرد: از سال 76 تا 82 سالانه 150 هزار نفر و بطور كلي طي اين سالها بيش از يك ميليون و 200 هزار جوان از ازدواج محروم مانده اند.
رحيم عبادي، در گفتگو با خبرگزاري دانشجويان ايران، نرخ رشد جمعيت 15 تا 29 سال كشور را در سال 82 معادل 68/3 درصد و آمار دقيق كنوني جمعيت جوان كشور را
22 ميليون و 586 هزار نفر بيان و اظهار كرد: شكل گيري پديده جواني در كشور و علاقه به تحصيل و كسب شغل مناسب سبب شده است تا سن ازدواج جوانان به تاخير بيفتد؛ به نحوي كه در حال حاضر سن ازدواج پسران از 25 به 27 و دختران از5/18 به 5/22 سال رسيده و در نتيجه فاصله سني زوجين، كم و تاخير در ازدواج به مساله اي جدي در جامعه تبديل شده است.
وي سن ازدواج در كشور را از 15 سال تا 34 سال خواند و بيان كرد: در حال حاضر به طور متوسط بر اساس ميانه سني افراد واجد شرايط، بايد هر سال 750 هزار واقعه ازدواج در كشور روي دهد؛ اين درحاليست كه آمار ازدواجهاي ثبت شده سالانه كمتر از 600 هزار نفر بوده است و در نتيجه هر سال 150 هزار نفر از دسترسي به ازدواج محروم مي شوند؛ بنابراين نرخ رشد 9/7 درصدي ازدواج نسبت به نرخ رشد جمعيت و افراد واجد شرايط ازدواج تغيير محسوسي نكرده است.
وي ادامه داد: بر اين اساس تاخير در ازدواج اين امر را به عنوان چالش جدي كنوني مطرح كرده و بعلاوه اكنون نرخ رشد طلاق - كه عمده آنها در سالهاي اول و دوم ازدواج روي داده و از هر 6 ازدواج يكي منجر به طلاق مي شود - جامعه را دچار مشكل مضاعف تري كرده است.
عبادي اظهار كرد: هر ساله تعداد جوانان مجرد كشور 7/3 درصد افزايش پيدا مي كند؛ بنابراين پيش بيني مي شود در سالهاي آينده نيز تعداد افراد واجد شرايط ازدواج به نسبت نرخ رشد جمعيت افزايش پيدا كرده، شاهد نرخ رشد منفي و افزايش سن ازدواج باشيم.
وي همچنين آمار دختران واجد شرايط ازدواج در سنين 15 تا 29 سال را در سال 75 معادل 3 ميليون و 535 هزار نفر و در سال 80 به ميزان 4 ميليون و 445 هزار نفر اعلام كرد و گفت: مازاد دختران ازدواج نكرده در سال 80 معادل 888 هزار نفر بوده و اين درحاليست كه مازاد پسران ازدواج نكرده در همين سال تنها حدود 100 هزار نفر بوده است.
همچنين بر اساس آمار دفتر اقتصاد كلان سازمان مديريت و برنامه ريزي، تعداد مازاد دختران 15 تا 29 سال كه شانس كمتري براي ازدواج دارند، در سال 80 يك ميليون و 589 هزار نفر است.
رئيس سازمان ملي جوانان، نبود شرايط مناسب اقتصادي، بالا رفتن سطح توقعات جامعه و جوانان، عدم درك تحولات، وجود نگرشهاي سنتي بدون توجه به تغيير شرايط و مطالبات و... را از جمله موانع پيش روي ازدواج جوانان خواند و خاطرنشان كرد: متاسفانه مانع مهم كنوني در اين زمينه نبود نهاد و سازمان متولي امر ازدواج و تشويق، ترويج، تسريع و پيشگيري از تأخير آن است. بعلاوه جوانان بدليل نداشتن آمادگي لازم به لحاظ اشتغال و تامين هزينه زندگي نيز ترجيح مي دهند تا ازدواج خود را به تأخير بيندازند.وي عمده فعاليتها و خدمات كنوني دولت در بحث ازدواج را در قالب ارائه تسهيلات بيان و تصريح كرد: در حال حاضر براي هر زوج جوان از طريق بانكها 600 هزار تومان وام و بر اساس آخرين گزارش بانك مركزي در سال 82، 3 ميليون ريال وام ازدواج در نظر گرفته شده است.
عبادي، مجموعه تسهيلات پيش بيني شده بانكها براي ازدواج را در سال 82، 164 ميليارد و 380 هزار ريال خواند و گفت: اين درحاليست كه براي هر 600 هزار واقعه ازدواجي كه روي مي دهد، 1950 ميليارد ريال اعتبار نياز است؛ اين بدان معناست كه تسهيلات دولت فاصله زيادي با وقايع ازدواجهاي سالانه روي داده در كشور دارد.
وي با بيان اين كه در گزارش ارائه شده شوراي عالي جوانان، ازدواج از چالشهاي
14گانه اين گروه بوده است، گفت: بر اين اساس با دستور رئيس جمهور و تصويب شوراي عالي جوانان، كميسيون مستقلي در شورا با عنوان «كميسيون ازدواج و مشاوره با جوانان» با تركيبي از نهادهاي دولتي، غيردولتي و صاحبنظران دانشگاهي تشكيل و مأمور ارائه راهكارهايي در امر ازدواج شد.
مشاور رئيس جمهور پيشنهاد تشكيل مجمع ملي خيرين ازدواج به شوراي عالي جوانان را از ديگر اقدامات براي ساماندهي امر ازدواج در جامعه خواند و ادامه داد: بر اساس اين پيشنهاد كه اكنون در دستور كار شوراست، نهادي غيردولتي با هدف ساماندهي مجموعه ظرفيتهاي بخش خيرين كشور و استفاده از ظرفيتهاي دولتي تشكيل مي شود.
بعلاوه در حال حاضر 5 هزار مؤسسه غيردولتي خيرين در سطح كشور و 300 مؤسسه در 15 استان كشور در حوزه ازدواج فعاليت مي كنند.
به گفته وي در حال حاضر كانونهاي ازدواج آسان، دانشگاهها، كميته امداد، صندوق رفاه دانشجويان، بنياد شهيد، وزارت بهداشت و ديگر دستگاهها نيز با ارائه تسهيلاتي، امر ازدواج در كشور را هدايت مي كنند.
عبادي با اشاره به اين كه با تفكرات و روشهاي سنتي 20 سال پيش نمي توان پاسخگوي نيازهاي جوانان امروز بود، خاطرنشان كرد: بر اين اساس افزايش ظرفيتهاي دولت در امر ازدواج، متناسب سازي توقعات، توسعه مشاوره قبل، حين و بعد از ازدواج، اصلاح نگرش جامعه، دادن اجازه و امكان انتخاب همسر به دختران، بالا بردن و متناسب سازي آگاهيهاي خانواده و جامعه در امر ازدواج و... از جمله راهكارهايي است كه نيازمند توجه و برنامه ريزي تصميم گيران و سياستگذاران جامعه با توجه به شرايط دوران گذار بودن جامعه است.