عراق يك روز پس از ترور آيت الله حكيم
اعتراض عراقي ها به صدام و آمريكا دستگيري چهار مظنون
• چهار عرب غير عراقي مظنون به بمب گذاري ساعتي پس از دستگيري به دخالت در حادثه اعتراف كردند
• هزاران نفر در شهرهاي مختلف عراق به ويژه نجف كربلا و بغداد صدام را عامل حمله و آمريكا را مسئول ناامني معرفي كردند
• نماينده مجلس اعلا در لندن: دستگيري تروريستها نشان مي دهد بين بقاياي رژيم صدام و القاعده پيوندها و همكاري هايي وجود دارد
عراق در نخستين روز پس از شهادت آيت الله محمدباقر حكيم همچنان مانند روز ترور، بهت زده و برانگيخته بود. ديروز هزاران عراقي در شهرهاي مختلف بويژه در نجف اشرف، كربلا و بغداد به خيابان ها ريختند و با محكوم كردن ترور آيت الله حكيم بر ضرورت شناسايي عاملان ترور تأكيد كردند.
به گزارش ايرنا از بغداد هزاران  نفر از مردم  اين  شهرها با دردست  داشتن  پرچم هاي  سياه  و سبز وسردادن  شعارهايي  عليه  حزب  بعث  عراق  مسئوليت  ترور آيت الله  حكيم  را متوجه صدام  و طرفدارانش  كردند. «مرگ  بر صدام» و «مرگ  بر حزب  بعث» از جمله  شعارهايي  بود كه  آنان  سرمي دادند.
براساس  اين  گزارش ، گروه هاي  كوچك  و خودجوش  مردم  كه  اغلب  از سوي  برخي روحانيان  همراهي  مي شدند به  سمت  مساجد بزرگ  شهر راهپيمايي  كردند.
بر روي  پارچه نوشته هايي  كه  مردم  در دست  داشتند از آيت الله  سيد محمدباقر حكيم  به  عنوان  شهيد بزرگ  راه  اسلام  يادشده  بود.
مردم  همچنين  در شعارهاي  خود مسئوليت  نبود امنيت  در عراق  را به عهده  نيروهاي  نظامي متحد دانستند.
گزارش هاي  ديگري  نيز از شهر نجف  حاكيست  مردم  اين  شهر كه  شب  شنبه را با حزن  و اندوه  و تلاوت  قرآن  به  صبح  رساندند، با حضور گسترده  در خيابان ها وسردادن  شعارهايي  خشم  خود را نسبت  به  واقعه  روز گذشته  نشان  دادند.
عناوين  نخست  شماره هاي  ديروز روزنامه هاي  الزمان  و الصباح  چاپ  بغداد نيزبه  خبر شهادت  رئيس  مجلس  اعلاي  انقلاب  اسلامي عراق  اختصاص  يافته  بود.
دستگيري نخستين مظنونان
ديروز پليس عراق از دستگيري چهار عرب مظنون به دخالت در انفجار نجف خبر داد.
به گزارش خبرگزاري فرانسه، اين چهار عرب غير عراقي در نخستين ساعات دستگيري به دست داشتن در حمله نجف اعتراف كرده اند و گفته اند سه نفر ديگر نيز با آنان در اين كار همكاري كرده اند.
يك عضو دفتر اعلاي انقلاب اسلامي در لندن به خبرگزاري فرانسه گفت: دستگيري اين افراد اين باور را تقويت مي كند كه بين اعضاي القاعده و بقاياي رژيم صدام حسين ارتباطي برقرار شده است.
در نخستين روزهاي سرنگوني حكومت طالبان خبرهايي مبني بر كوچ شماري از اعضاي القاعده به عراق منتشر شد اما در آن زمان هيچ منبع رسمي اين خبر را تأييد نكرد. دو هفته پيش نيز دوباره شايعه ورود شماري از اعضاي القاعده به عراق مطرح شد و چند روز پس از آن مقر سازمان ملل در بغداد منفجر شد.
حامد البياتي نماينده مجلس اعلا در لندن به خبرگزاري فرانسه گفت: گمان مي كنم همانگونه كه بين اعضاي القاعده و بقاياي رژيم صدام پيوندهايي وجود دارد بين انفجار دفتر سازمان ملل در بغداد و انفجار نجف هم مشابهت هايي وجود دارد.
محسن حكيم عضو ديگر مجلس اعلاي انقلاب اسلامي نيز ديروز گفت: بقاياي رژيم صدام حسين همچنان در رأس مظنونان اصلي قرار دارند.
تنها موضع متفاوتي كه درباره عوامل انفجار نجف ابرازشد از آن آيت الله محمدحسين فضل الله از علماي شيعه لبنان بود.
به گزارش ايرنا فضل الله به تلويزيون العربيه گفت: افرادي كه دست به فتنه و آشوب مي زنند، خواهان جنگ داخلي در عراق هستند و بعيد نيست كه نيروهاي هم پيمان در برنامه هاي خود براي طولاني شدن حضورشان در عراق، مستقيم يا غيرمستقيم در اين حوادث دست داشته باشند.
وي گفت: كساني كه اقدام به انفجار مقر سازمان ملل يا منزل سيد محمد سعيد حكيم و انفجارهاي ديگر مي كنند، چيزي جز شر براي كشور و مردم عراق نمي خواهند و ما باقيمانده هاي نظام ديكتاتوري سابق عراق را در اين حوادث مقصر مي دانيم.
اعضاي مجلس اعلاي انقلاب اسلامي عراق گفتند مسئوليت انفجار و هرگونه ناامني متوجه نيروهاي ائتلاف است و آنها وظيفه دارند امنيت عراق را تأمين كنند.
مقتدي صدر در پي شهادت آيت الله محمدباقر حكيم رئيس مجلس اعلاي انقلاب اسلامي عراق در گفت و گو با شبكه تلويزيوني «الجزيره» با محكوم كردن اين اقدام تروريستي تعطيل عمومي سه روزه در عراق اعلام كرد.
به گزارش خبرگزاري فرانسه از بغداد، مقتدي صدر كه به سخنراني عليه حضور آمريكايي ها در عراق در نماز جمعه هفته هاي گذشته شهرت يافته است همچنين از ملت عراق خواست در اعتراض به اين حادثه دست به تظاهرات بزنند.
وي افزود: آمريكايي ها از ملت دفاع نمي كنند و به مردم اجازه دفاع از خود را نمي دهند و به همين دليل آنها دشمنان ما هستند.
صدر «جنايتكاران بعثي» را به عنوان «تنها عوامل بهره مند از اين اقدام جنايتكارانه» معرفي كرد.
* جورج بوش رئيس جمهوري آمريكا روز جمعه انفجار نجف و ترور آيت الله حكيم را محكوم كرد.
رئيس جمهوري آمريكا گفت كه از مقام هاي آمريكايي در عراق خواسته است با همكاري با شوراي حكومتي عراق، عاملين اين حادثه را يافته و به پيشگاه عدالت آورند.
بوش گفت كه آيت الله حكيم به خاطر اعتقادات مذهبي خود سالها در زندان صدام مورد شكنجه قرار گرفته بود.
رئيس جمهوري آمريكا تأكيد كرد: ترور در عراق بايد به پايان برسد.وي گفت: به كمك جامعه جهاني و تلاش هاي مردم عراق، صلح و آزادي در اين كشور برقرار خواهد شد.
ساير مقام هاي آمريكايي از جمله كالين پاول وزير خارجه و دونالد رامسفلد وزير دفاع اين كشور نيز انفجار بمب در نجف را محكوم كردند.
* سازمان  عفو بين  الملل روز جمعه  نسبت  به  خطرات  ايجاد يك  جنگ  داخلي  درعراق  هشدار داد و ائتلاف  آمريكا و انگليس  را پس  از انفجار در نجف  به جلوگيري  از فعاليتهاي  انتقام گيرانه  فراخواند.
به  گزارش  خبرگزاري  فرانسه، اين  سازمان  با انتشار بيانيه اي افزود: اين  سازمان  نگران  اين  حقيقت  است  كه  چهار ماه  پس  از اينكه  آمريكاتاريخ  پايان  جنگ  را اعلام  كرد، وضعيت  امنيت  در عراق  بحراني  بوده  و بهبودنيافته  است .
سازمان  عفو بين الملل  اعلام  كرد كه  موج  اخير خشونتها ممكن  است  به  بروزجنگ  داخلي  در عراق  منجر شود.



در اين  بيانيه  آمده  است: قدرتهاي  اشغالگر بايد مسئوليت  خود را به  عهده بگيرند و امنيت ، قانون  و نظم  را برقرار كنند و از افزايش  خشونت  و فعاليتهاي  انتقام گيرانه جلوگيري  كنند.
اين  سازمان  در ادامه  نوشت: غيرنظاميها نبايد هرگزمورد هدف  قرار گيرند،اين  روند خشونت  فقط باعث  نابودي  اميد به  صلح  و عدالت  براي  مردم  عراق خواهد بود.
* شبكه  خبري  الجزيره  قطر جمعه  شب  از بازداشت  گروه  خبري  اين  شبكه  توسط نيروهاي  آمريكايي  در شهر الرمادي  عراق  خبر داد.
به  گفته  اين  شبكه ، نيروهاي  آمريكايي  روز جمعه «حامد حديد» خبرنگار وفيلمبردار همراه  وي  را در حين  پوشش  اخبار مربوط به  حمله اي  كه  گفته  مي شود عليه  نيروهاي  آمريكايي  صورت  گرفته  بود، بازداشت  كردند.
شبكه  الجزيره  همچنين  گفت  كه  نيروهاي  آمريكايي  دوربين  و فيلم  داخل  آن رانيز مصادره  كرده اند.
به  گفته  شبكه  الجزيره ، به رغم  حضور شمار زيادي  از روزنامه نگاران  در محل حادثه ، نيروهاي  آمريكايي  تنها گروه  خبري  الجزيره  را بازداشت  كرده اند.
روسيه:
به تصويب قطعنامه جديد
درباره عراق نزديك مي شويم
ولاديمير پوتين رئيس جمهور روسيه روز جمعه گفت: مسكو پيش نويس قطعنامه جديد سازمان ملل درباره عراق را براي تقويت حضور بين المللي در بازسازي اين كشور تهيه كرده است.
به گزارش خبرگزاري رويتر، پوتين بعد از گفتگو با سيلويو برلوسكني نخست وزير ايتاليا در اين كشور به خبرنگاران گفت: ما پيش نويس قطعنامه سازمان ملل را تهيه كرده ايم و درباره آن من با گرهارد شرودر صدر اعظم آلمان گفتگو كرده ام و ايگور ايوانف وزير خارجه با همتاي آمريكايي خود تبادل نظر كرده است. مواضع ما در اين باره در حال نزديك شدن است.
پوتين گفت: سازمان ملل از جنگ عراق حمايت نمي كرد و مسئول عواقب آن هم نيست اما مي خواهد به مردم عراق كمك كند. اينكه آ مريكا خسارات اخلاقي و مالي زيادي در عراق متحمل مي شود صحت دارد و لازم است كه نيروها به هم بپيوندند تا راهي براي خروج از اين بحران بيابيم.