در مذاكره با مقامهاي آمريكايي:
مقامهاي ژاپن قرارداد نفتي آزادگان را براي اين كشور مهم توصيف كردند
در مذاكرات دو طرفه آمريكا و ژاپن حول مساله انرژي، آمريكا بار ديگر نگراني خود رااز برنامه هسته اي ايران و قرارداد نفتي ژاپن در اين كشور ابراز و بر عدم امضاي آن تصريح كرد.
به گزارش كيودونيوز، در حالي كه آمريكا نگران برنامه هسته اي ايران است، در مذاكرات اوليه دوطرفه ژاپن- آمريكا حول مساله انرژي، بحث ايران در راس دستور كار اين مذاكرات قرار گرفت.
مقامهاي آمريكايي در اين نشست بار ديگر بر ضرورت امضاي پروتكل الحاقي منع گسترش سلاحهاي هسته اي از سوي ايران تاكيد كردند.
آلن لارسن معاون اقتصادي و تجاري وزارت امور خارجه آمريكا از جمله نمايندگان آمريكايي حاضر در اين مذاكرات بوده است.
اين در حالي است كه آيواو اوگاموتو مدير كل آژانس انرژي و منابع طبيعي ژاپن و ديگر مقامهاي اين كشور بر اهميت پروژه نفتي ميدان آزادگان و مفيد بودن آن براي ژاپن تاكيد كردند.