سايه و روشن فرهنگ
مي خواهيم برخي از خبرهاي آموزشي را از زاويه اي ديگر نگاه كنيم. اگر هميشه قرار است آن سوي سكه را بازگو كنيم، بهتر است نيم نگاهي هم به اين سوي سكه بيندازيم؛ شايد تلنگري باشد براي آن دسته از متوليان آموزشي كه دوست دارند هميشه خبر از موفقيت ها و شادكامي ها بدهند و به نظر مي رسد از نبود امكانات و ضعف ها مطلع نيستند.
ما منتظر هستيم چنانچه كارشناسان آموزش و پرورش، متوليان روابط عمومي نظام آموزشي و والدين نيز در مورد اخبار نظر يا پيشنهادي دارند، ما را ياري دهند.
انتقاد از بي برنامگي اوقات فراغت دانش آموزان
قائم مقام وزير آموزش و پرورش در سازمان انجمن اوليا و مربيان با انتقاد ازبي برنامگي اوقات فراغت دانش آموزان، از سازمانها و نهادهايي كه براي اوقات فراغت جوانان و نوجوانان برنامه دارند، خواست با يكديگر هماهنگي و همكاري بيشتري داشته باشند. حسين ملكي افزود: سازمانها، نهادها و وزارتخانه ها براي پر كردن اوقات فراغت دانش آموزان در ايام تابستان، برنامه و سياست واحدي ندارند و هر يك از اين سازمانها و نهادها برنامه هاي خاص خود را اجرا مي كنند.
* نظر: خوب شد كه لااقل يكي ازمسئولان آموزشي به اين برنامه پركني تابستاني دانش آموزان اعتراض كردند. البته سال هاست كه متوليان آموزشي، والدين و مطبوعات درصدند كه به اين كارهاي شتابزده سازمان ها و نهادهاي متولي اوقات فراغت سامانه اي ببخشند. خوشبختانه ايشان مدعي شده اند كه انجمن اوليا و مربيان قرار است سياست و برنامه مشخصي را ارائه كند. اميدواريم ايشان تا سال آتي نيز در اين مسئوليت باقي بمانند تا پاسخگوي پرسش خود از ساير سازمان ها باشند. در هر حال درست است كه تازه تابستان آغازشده، ولي حداقل تا 2 ماه ديگر وقت باقي است و بهتر است به جاي مصاحبه، گفتگو و انتقاد، كمي هم به ارائه فكر و برنامه براي بچه هاي مردم باشيم.
مشاركت در تأمين هزينه، اختياري، اما ضروري
به گفته رئيس ستاد ثبت نام مدارس، توسعه فعاليتهاي آموزش و پرورش و ارائه خدمات مطلوب آموزشي و تربيتي به دانش آموزان، نيازمند كمكهاي اوليا و افراد خير و نيكوكار است. آقاي سميع گفته است: مديران مدارس در سراسر كشور به منظور جلب مشاركت شهروندان در تأمين هزينه اين بخش، بايد اولياي دانش آموزان را به طور شفاف توجيه كنند، اما براي دريافت وجه نبايد رفتار اجباري داشته باشند.وي افزوده است: ارائه خدمات بهتر و مطلوب آموزشي به دانش آموزان نيازمند كمكهاي مردمي است، لذا مدارس به همين خاطر و احساس مسئوليت، دريافت كمكهاي مردمي را پيگيري مي كند.
* نظر: ما هم بر اين نكته اتفاق نظر داريم كه طبق اصل 30 قانون اساسي، تمامي خدمات آموزشي در نظام جمهوري اسلامي ايران رايگان است؛ ولي بايد براي مطلوبيت آموزشي دانش آموزان كمك هايي پرداخت كرد، البته كسي انتظار ندارد كه در مدارس دولتي اين هزينه ها توسط والدين پرداخت شود،چرا كه اغلب والدين دانش آموزان مدارس دولتي از اقشار آسيب پذير جامعه هستند و بنابراين توان اين را ندارند كه هم ماليات بپردازند و هم بخشي از هزينه هاي آموزشي را تقبل كنند، اغلب اين گروه از والدين معتقدند كه اگر اين ماليات هاي ناچيز و درآمدهاي ملي به نحو صحيحي در سامانه آموزشي خرج شود، شايد بتوان به كيفيت آموزش اميدوار بود. آن چيزي كه آنان را رنج مي دهد، اين است كه آنان مي پندارند كه بودجه آموزشي به شكل مطلوبي هزينه نمي شود.
اولويت بودجه دولت درسال آينده
به گفته عضو كميسيون آموزش و تحقيقات مجلس شوراي اسلامي، آموزش و پرورش بايد در بودجه سال آينده كل كشور اولويت اول باشد تا فرآيند توسعه اقتصادي، علمي و انساني روند منطقي به خود بگيرد.
شهباز خاني گفت: وزارت آموزش و پرورش با ششصد ميليارد ريال كسري بودجه مواجه است و اين بخش از مشكلات زيادي رنج مي برد و بايد همه شهروندان و دلسوزان كشور براي توسعه آموزش و پرورش تلاش كنند.وي با اشاره به مشكل استخدام نيروهاي حق التدريسي آموزش و پرورش و حقوق و مزاياي بسيار پايين آنها، از دولت خواست براي حل اين مشكل موانع قانوني را برطرف كند.
* نظر: البته ما هم معترف هستيم كه ميزان بودجه آموزش و پرورش در طي سال هاي اخير كاهش يافته و بايد متوليان نظام آموزشي به اين نكته توجه كنند. علاوه بر آن به اين نكته هم اعتراف مي كنيم كه اگر در چارچوب نظام بهره وري از نيروي انساني،  ابزار و بودجه در آموزش و پرورش به نحو احسن استفاده شود، چه بسا كه كسري بودجه با همين بضاعت موجود كفايت كند.
اگر نيم نگاهي به واحدهاي ستادي و اجرايي آموزش وپرورش بيفكنيد، شايد متوجه اين مسئله بشويد: چند تا ازكامپيوترهاي موجود كاركرد دارند، چقدر از بودجه همايش ها، مسابقه ها، سمينارهاي آموزشي بازخورد مطلوب داشته است، ميزان تعطيلات تحميلي عيد نوروز و تابستان چقدر بر حجم اين بودجه سنگيني مي كند و در خاتمه اگر مسئولان آموزش و پرورش توجه كنند كافي است با حذف برخي از تصدي  گري دولتي، اين كسري بودجه ها كاهش پيدا كند.
مسابقات ورزشي كاركنان زن
به گفته مدير كل تربيت بدني آموزش و پرورش استان تهران نخستين دوره مسابقات ورزشي كاركنان زن آموزش و پرورش كشور با حضور 12 هزار نفر در تهران برگزار شد و 1500 زن كارمند آموزش و پرورش كشور در تهران در پنج رشته ورزشي شنا، شطرنج، واليبال، تنيس روي ميز و بدمينتون با هم به رقابت پرداختند.
* نظر: به متوليان برگزاركننده چنين مسابقاتي آن هم در عرصه ورزش بانوان، دست مريزاد مي گوييم، ولي اگر فرصتي شد يا اينكه بودجه اي براي اين كارها اختصاص يافت، بد نيست به نوعي مسابقه هاي كاركنان مرد آموزش و پرورش را هم برگزار كنند. چرا كه سامانه آموزش و پروش، مرداني هم دارد كه در تابستان تمايل زيادي به رقابت در عرصه هاي فرهنگي- ورزشي دارند.
اميدواريم نگاههاي تبليغاتي و توجه به يك جنس خاص، مانع از تفكر توسعه نيافتگي و يا توقف در عرصه مردان نشود. با اين حال از حسن ظن متوليان برگزاركننده چنين مسابقاتي در عرصه كاركنان زن متشكريم.