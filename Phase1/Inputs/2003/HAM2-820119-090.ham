در طرح جديد راهنمايي و رانندگي:
جريمه سرعت غيرمجاز 35 هزار تومان مي شود
حدود 7200 راننده متخلف با استفاده از دوربين هاي كنترل سرعت كه از اسفند ماه سال گذشته بكار گرفته شده است شناسايي شده اند.
سردار انصاري معاون راهنمايي و رانندگي ناجا با بيان اين مطلب گفت: عكس خودروي رانندگان متخلف همراه با قبض جريمه به نشاني منزل آنها ارسال و در سابقه گواهينامه آنها ثبت مي شودو اگر تخلفات حادثه ساز اين افراد زياد شود در آينده صلاحيت رانندگي سلب خواهد شد.
وي خاطرنشان كرد: اگر جريمه 35 هزارتوماني كه براي سرعت زياد پيشنهاد شده است به تصويب برسد در رعايت قوانين راهنمايي و رانندگي موثر خواهد بود.
معاون راهنمايي و رانندگي درباره طرح ترافيك انتظامي در ايام نوروز گفت: با اجراي اين طرح تصادفات منجر به فوت در مقايسه با سال گذشته 67/10 درصد و تعداد كشته ها در صحنه تصادفات 6 درصد كاهش داشت كه نشان دهنده همكاري مردم در رعايت مقررات راهنمايي و رانندگي است.
وي اضافه كرد: در بسياري از جاده هاي كشور 80 تا 85 درصد از رانندگان از كمربند ايمني استفاده كرده اند كه در كاهش تلفات بسيار موثر بود.
سردار انصاري همچنين گفت: در ايام نوروز تعداد تصادفات خسارتي در مقايسه با سال گذشته 36 درصد افزايش داشت و اين افزايش در جاده ها 3/8 درصد بوده است.
معاون راهنمايي و رانندگي ناجا همچنين از كاهش تصادف اتوبوس ها در جاده ها خبر داد و خاطر نشان كرد: در سال جاري فقط دو مورد تصادف اتوبوس منجر به فوت داشتيم در حاليكه سال گذشته 9 مورد از اين تصادفات روي داد.
وي اضافه كرد: تعداد صدور جريمه ها در ايام نوروز سال جاري يك ميليون و 800 هزار مورد بود كه در مقايسه با سال گذشته 42 درصد افزايش داشت. وي بيشترين تعداد كشته ها را در جاده هاي استان هاي خراسان، اصفهان، سمنان و لرستان اعلام كرد و تصريح كرد: 55 درصد علت تصادفات سرعت غيرمجاز، سبقت غيرمجاز و انحراف به چپ است و 64 درصد اين تصادفات در 50كيلومتري شهرها اتفاق افتاده است.