گزارش رئيس و نمايندگان مجلس از جلسه غيرعلني درباره وقايع اخير
گروه سياسي: مهدي كروبي رئيس مجلس شوراي اسلامي دومين جلسه غيرعلني مجلس را براي بررسي حوادث اخير دانشگاه ها مثبت و مفيد خواند.
به گزارش خبرنگار همشهري وي با اشاره به اين كه نمايندگان  نظرات و ديدگاه هاي خود را در اين جلسه مطرح كردند گفت: وزيران و مسئولين امنيتي و انتظامي نيز توضيحاتي ارائه كرده و به سئوال هاي نمايندگان پاسخ دادند. كروبي مباحث مطرح شده در جلسه غيرعلني را در جهت وحدت و وفاق مؤثر دانست و گفت: البته مباحث بايد به گونه اي مطرح شود كه موجبات سوءاستفاده دشمن را فراهم نكرده و به وحدت و منافع ملي آسيبي وارد نشود. رئيس مجلس با تأكيد بر ضرورت رعايت خط قرمزها گفت: همه ما بايد در برابر كساني كه نظام را قبول ندارند موضع گيري داشته باشيم. البته موضع گيري كه همراه با رأفت باشد.
اما با وجود اميدواري رئيس مجلس جمع بندي برخي نمايندگان از دو جلسه برگزار شده اين بود كه دلايل مسئولان امنيتي و انتظامي در توجيه مسائل پيش آمده قانع كننده نيست و آنان به زودي اقدام عملي خود را در اعتراض به اين تحركات به مرحله اجرا درخواهند آورد. رضا يوسفيان نماينده شيراز پس از پايان جلسه غيرعلني مجلس در جمع خبرنگاران به ارائه گزارشي در مورد مباحث مطرح شده در اين جلسه پرداخت.
وي تأكيد كرد كه از نظر نمايندگان جنبش دانشجويي در مجلس، اظهارات مسئولين امنيتي و انتظامي درخصوص بازداشت دانشجويان و تحركات گروه هاي خودسر قانع كننده نبود و لذا نمايندگان طي چند روز آينده اعتراض خود را به اين تحركات نشان خواهند داد.
وي همچنين به انتقادات برخي نمايندگان از عملكرد صدا و سيما در جلسه غيرعلني اشاره كرد و گفت: نمايندگان معتقد بودند نحوه تبليغات صدا و سيما باعث عصباني شدن مردم مي شود درحالي كه اين رسانه ملي بايد شفاف و بدون موضعگيري، اخبار را منعكس كند. علي ياري نماينده ايلام نيز ديروز پس از پايان جلسه غيرعلني مجلس به نقل از قاليباف فرمانده نيروي انتظامي گفت: اگر بخواهيم خلاف را به هر صورتي در نظر بگيريم، نيروهاي خودسر به كوي دانشگاه آمده و خلاف مي كنند، همان طور كه نمايندگان هم آمدند و تحريك كردند. مداركي در اين زمينه داريم كه اگر آقاي كروبي بخواهد ارائه خواهيم كرد.
از سوي ديگر احمد شيرزاد عضو كميسيون آموزش و تحقيقات از تشكيل كميته اي براي پيگيري مسائل دانشجويان دستگير شده خبر داد. به گزارش خبرنگار همشهري وي هدف از تشكيل اين كميته را به دست آوردن اطلاعات دقيق و درست از وضع دانشجويان دستگير شده عنوان كرد.
همچنين مصطفي معين وزير علوم، تحقيقات و فناوري اعلام كرد: احتمال بروز مشكل در سالروز 18 تيرماه وجود ندارد. به گزارش خبرنگار همشهري وي كه در پايان جلسه غيرعلني ديروز مجلس به پرسش هاي خبرنگاران درخصوص حوادث اخير پاسخ مي داد گفت: دليلي ندارد كه مشكل مهمي در 18 تيرماه داشته باشيم زيرا دستگاه هاي مختلف امنيتي در ارتباط با يكديگر هستند و سعي مي كنند از بروز مشكلات پيشگيري كنند.