كوفي عنان:
جهان بايد براي تثبيت اوضاع درعراق تلاش كند
فرمانده نيروهاي آمريكايي در خاورميانه: نيروهاي آمريكايي در عراق با جنگ هاي چريكي مواجه اند
در نخستين اظهارنظر يك مقام ارشد جهاني درباره عراق، پس از تشكيل شوراي حكومت انتقالي، دبيركل سازمان ملل متحد گفت: مسئوليت برقراري ثبات عراق بر عهده همه كشورهاست.
به گزارش خبرگزاري فرانسه، كوفي عنان كه در پايان مشورت هاي غيرعلني شوراي امنيت سازمان ملل درباره آفريقا سخن مي گفت، افزود: همه ما بايد براي تثبيت اوضاع در عراق تلاش كنيم، زيرا اين امر فقط به نفع عراق نخواهد بود بلكه به نفع همه منطقه است.
وي گفت كه مسئله بين المللي كردن نيروي كنوني به رهبري آمريكا در عراق را روز دوشنبه جاري با كالين پاول وزير خارجه و شماري از اعضاي كنگره آمريكا بررسي خواهد كرد.
از سوي ديگر شوراي حكومت انتقالي عراق در نخستين اقدام خود، 53 ميليون دلار براي بازسازي 1300 مدرسه و درمانگاه و نيز 300 ساختمان دولتي اختصاص داد.
شوراي مذكور با صدور بيانيه اي ضمن اعلام اين خبر افزود: طرح يادشده منجر به ايجاد 15 هزار فرصت شغلي در مدت بين پنج تا شش ماه در عراق خواهد شد.
به گزارش خبرگزاري فرانسه به نقل از ابراهيم جعفري، عضو شوراي مذكور شورا در نشست چهارشنبه خود راه هاي افزايش درآمد داخلي و خصوصي سازي اقتصاد و فراهم ساختن فرصت هاي جنگي را مورد بررسي قرار داد.
شبكه ماهواره اي كردستان تي.وي نيز به نقل از محمود عثمان يكي ديگر از اعضاي شوراي حكومت انتقالي عراق گفت: اين شورا از هفته آينده رايزني براي انتخاب وزيران عراق را آغاز مي كند. به گفته عثمان حدود 50 نفر از شخصيت هاي سياسي و فرهنگي عراق داوطلب پست وزارت شده اند كه از اين تعداد بين 20 تا 22 نفر به عنوان وزير انتخاب خواهند شد.
وي همچنين اظهار داشت كه از هفته جاري شورا رايزني براي انتخاب و پيمان هاي عراق را شروع خواهد كرد.
در همين حال هوشيار زيباري مسئول روابط عمومي حزب دموكرات كردستان عراق خبر از اعزام دو هيات از سوي شوراي حكومت انتقالي عراق به نيويورك و رم داد.
به گفته زيباري هيات اول شامل احمد چلبي رئيس كنگره ملي عراق، عدنان پاچه چي رئيس انجمن دموكرات هاي عراق و عقيله هاشمي عضو كميته پيگيري و مسئول اداره وزارت خارجه آمريكا پس از سرنگوني رژيم صدام حسين به نيويورك مي روند. آنها قرار است در اين سفر ضمن ديدار با كوفي عنان دبيركل سازمان ملل در نشست هاي شوراي امنيت سازمان ملل شركت كنند.
وي ادامه داد: هياتي كه رهسپار ايتاليا مي شود نيز از جلال طالباني رئيس حزب اتحاديه ميهني كردستان، نصير چادرچي رئيس حزب ملي دموكرات، حميد موسي دبيركل حزب كمونيست عراق و نمايندگاني از سوي حزب الدعوه و ديگر احزاب از قبيل حزب سوسياليسم عرب و تركمن و آشوري ها تشكيل يافته است. اين هيات در كنفرانسي كه از سوي سوسياليسم بين الملل درباره عراق تشكيل شده شركت خواهند كرد.
ناآرامي ها در عراق
به موازات آغاز فعاليت هاي ديپلماتيك شوراي حكومت انتقالي در عراق، تظاهرات و اعتراضات مختلف در اين كشور ادامه دارد.
به گزارش شبكه الجزيره صدها تن از مردم «صدام» در بغداد در اعتراض به تشكيل شوراي حكومت انتقالي تظاهرات كردند. آنها با سر دادن شعارهايي خواستار انتخاب شوراي حكومتي عراق از سوي مردم اين كشور و نه از سوي نيروهاي آمريكايي و انگليسي شدند. به گزارش الجزيره تظاهرات مشابهي نيز روز قبل از آن(چهارشنبه)در بصره صورت گرفت. تظاهركنندگان در بصره نيز در مخالفت با اين شورا شعار دادند.
اعتراف به مقاومت
تظاهرات در عراق ژنرال جان ابي زيد فرمانده نيروهاي آمريكايي در خاورميانه را بر آن داشت تا روز چهارشنبه اعلام كند كه برنامه ريزان آمريكايي با مقاومت مداومي در عراق مواجهند.
«ابي زيد» در نخستين نشست رسانه اي خود كه با حفظ سمت به عنوان فرماندار جديد نظامي عراق نيز شناخته مي شود، گفت كه نيروهاي آمريكايي مستقر در عراق با عمليات مقاومت سنتي مواجه اند، اين عمليات فشردگي كمي دارد اما قطعا يك جنگ است.
وي تصريح كرد: توصيف عملياتي كه بر ضد ما در عراق اجرا مي شود در اصطلاح دقيق نظامي به جنگي چريكي، واژه كاملا مناسبي است.
به گزارش خبرگزاري فرانسه ابي زيد اظهار داشت كه نيروهاي آمريكايي اكنون سرگرم نبرد با باقيمانده هاي حزب بعث در مناطق پراكنده عراق هستند و مقام هاي سطح متوسط دولت صدام از جمله گارد رياست جمهوري، دستگاه هاي امنيتي و سازمان امنيت قديمي خود را به صورت هسته هاي محلي سازماندهي كرده اند.
وي افزود: نمي توانم بگويم كه سطح مقاومت بر ضد ما از لحاظ تعداد رويدادها روبه فزوني است اما مي شود گفت كه از لحاظ سازماندهي و منطبق كردن خود با برنامه ها و فناوري ها و عمليات ما، افزايش مي يابد.
400 كشته در عمليات مار كبرا
در همين حال ارتش آمريكا اعلام كرد: نيروهاي آمريكايي در عمليات گسترده خود عليه هواداران صدام حسين موسوم به مار كبرا بيش از 400 تن را كه در ميان آنها ياران نزديك رئيس جمهور سابق نيز بودند، بازداشت كرده اند.
به گزارش خبرگزاري فرانسه از بغداد، ستاد فرماندهي مركزي آمريكا با صدور بيانيه اي تاكيد كرد: لشكر چهاردم پياده نظام از آغاز عمليات در دوازدهم ژوئيه تاكنون با انجام 71 تهاجم، 448 تن از جمله 38 تن از مسئولان بلندپايه رژيم سابق را بازداشت كرده است.
عمليات ماركبرا در پي عمليات «شبه جزيره»، «عقرب صحرا» و «مار زنگي» صورت مي گيرد كه همگي آنها در منطقه سني نشين واقع در طول رودخانه دجله و غرب بغداد كه در آنها هواداران صدام ساكن هستند، انجام گرفته اند.
عقب نشيني
همچنين شبكه الجزيره پنجشنبه اعلام كرد نيروهاي آمريكايي مستقر در فلوجه، مواضع خود را در سد فلوجه ترك كردند.
به گفته الجزيره اين عقب نشيني در چارچوب سلسله عمليات عقب نشيني نيروهاي آمريكايي از محل هايي است كه براي حضور آنان در منطقه تهديدي به شمار مي آيد.
پس از اين عقب نشيني هشت نگهبان عراقي از سوي فرماندار فلوجه براي حمايت و حفاظت سد در مقابل سازمان و خرابكاران تعيين شدند.
پاكستان در انتظار مجوز
يك روزنامه پاكستاني «نواي وقت» روز پنجشنبه گزارش داد: دولت پاكستان به دنبال كسب مجوز سازمان ملل متحد براي اعزام نيروي نظامي به عراق است.
اين روزنامه به نقل از منابع آگاه نوشت: پاكستان تصميم گرفته است فقط در صورت فراهم شدن چارچوبي از سوي سازمان ملل،  اقدام به اعزام نيرو به عراق بكند.
اين روزنامه افزود: دولت در هر صورت قصد دارد درباره اين موضوع با گروه هاي سياسي و اعضاي پارلمان نيز مشورت كند.
بر اساس گزارش منابع خبريٍ، ارتشبد پرويز مشرف رئيس جمهوري پاكستان در سفر اخير خود به آمريكا موافقت اصولي و اوليه خود را با اعزام ده هزار نيروي نظامي به عراق اعلام كرده است.
اكثر محافل سياسي، مذهبي و مطبوعاتي پاكستان از اين تصميم مشرف انتقاد كرده اند.