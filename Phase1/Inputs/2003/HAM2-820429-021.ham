بازتاب
آمار غمگنانه تصادفات و جاي خالي عبرت آموزي
ماجرا: حوادث رانندگي يكي از پرشمارترين سوانح موجود در كشور است كه هر سال بيش از سال قبل قرباني مي گيرد، خانواده ها را به غم مي نشاند و چيزي كه در اين ميان نياز جامعه آرام و بي دغدغه مي باشد، عبرت آموزي و پندگيري مسئولان از اين حوادث زيانبار مي تواند باشد كه با تأسف جاي آن خالي و كم فروغ است.
اگر شمار تصادفات و قربانيان ناشي از حوادث رانندگي در ايران 10 برابر كشورهاي غربي و تعداد آن هر سال رو به فزوني است نشانگر عدم رفع معضلاتي است كه پيش از اين در بروز حوادث نقش داشته اند.
در تصادفات رانندگي سه عامل انسان، جاده و وسيله نقليه دخالت دارند. عوامل انساني شامل سرعت غيرمجاز و بي احتياطي راننده، عدم توجه به علائم راهنمايي و رانندگي و رانندگي خارج از سن تعريف شده قانوني است.
غيراستاندارد بودن معابر و نبودن علائم راهنمايي و رانندگي موردنياز در جاده ها مي تواند از عوامل تأثيرگذار در بروز حوادث رانندگي باشد. عامل ديگر كه با تأسف بسيار در مواردي از دامنه محاسبات كارشناسان و مسئولان اغلب خارج مي شود و نقش آن زياد جدي تلقي نمي شود، وسيله نقليه اي است كه از حيز انتفاع خارج شده و وسايل و لوازم يدكي آن غيراستاندارد و با كمترين كيفيت ساخته شده است.
نتيجه: نقش آفريني سه عامل بروز حوادث رانندگي در ايران موجب شده است به استناد آمار هر سال 37 هزار نفر قرباني شوند و 26 درصد تخت هاي بيمارستاني پيوسته در اشغال حادثه ديدگان اين گونه حوادث باشد كه هزينه هاي مستقيم و غيرمستقيم آن براساس برآورد وزارت بهداشت هر سال معادل يك هزار ميليارد تومان است.
راه حل: اجراي دقيق، كامل و سختگيرانه قوانين راهنمايي و رانندگي، جداسازي وسايل نقليه سبك از وسايل نقليه سنگين در معابر بين شهري و درون شهري، اجباري شدن استفاده از وسايل ايمني و حفاظتي در خودرو، اصلاح و استانداردسازي معابر و جاده ها و خارج كردن خودروهاي فرسوده و غيركيفي از ناوگان حمل و نقل شهري مي تواند تا حد قابل توجهي از حوادث بين شهري و درون شهري در كشور بكاهد و رقم پرشمار قربانيان ناشي از حوادث رانندگي در ايران را به حداقل ها نزديك كند.
عباس اسدي