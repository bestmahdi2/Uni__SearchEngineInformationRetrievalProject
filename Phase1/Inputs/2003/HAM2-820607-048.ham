پاس تهران 2 - استقلال تهران 2
آغاز كار با تساوي
هومن كواكبي
داور: مسعود مرادي، كمك ها: حسين نجاتي و اسماعيل نصيري، داور چهارم حسن نوشه ور
گـل ها: محسن بياتي نيا(7)، جواد نكونام(68)براي پاس، عليرضا واحدي نيكبخت(70)، يدا... اكبري(86)براي استقلال.
بازيكنان استقلال تهران: پرويز برومند، پيروز قرباني، محمد خرمگاه، محمود فكري، عليرضا واحدي نيكبخت، عليرضا منصوريان(از دقيقه نوزده، داود سيدعباسي)، فرزاد مجيدي(از دقيقه 62 علي سامره)، محمد نوازي، رضا عنايتي، يدا... اكبري، فابريسيو(از دقيقه 76 ستار همداني).سرمربي استقلال: امير قلعه نويي.
بازيكنان پاس تهران: حسن رودباريان، حميد هدايتي(از دقيقه 74 بهروز رهبري فرد)،  محمد نصرتي، محسن بياتي نيا(از دقيقه 59 حسين پاشايي)، حميدرضا رجبي، كيانوش رحمتي، جواد نكونام، مهدي هاشمي نسب، خداداد عزيزي(از دقيقه 74 بهنام ابوالقاسم پور)، آرش برهاني، فرهاد ربيع خواه.سرمربي پاس: مجيد جلالي.
اخطارها: حميد هدايتي دقيقه 44، محسن بياتي نيا دقيقه 44، جواد نكونام دقيقه 45، آرش برهاني دقيقه 76 از تيم پاس؛ يدا... اكبري دقيقه 88 از تيم استقلال و پيروز قرباني دقيقه 80.
تماشاچياني كه ورزشگاه آزادي را عصر ديروز ترك كردند راضي به نظر مي رسيدند. اولين بازي ليگ سوم، چهار گل به همراه داشت و همين باعث اميدواري كارشناسان و دوستداران فوتبال شد.
نيمه اول را به پاس مي دهيم. خلا موجود در جناح چپ استقلال راهي براي بيستون پاس بود. دقيقه هجده بازي با شوت از راه دور رحمتي همراه شد ولي به خارج از زمين رفت. يازده دقيقه قبل از آن نفوذ كيانوش رحمتي موجب شد تا بياتي نيا اولين گل اين فصل را به ثمر برساند. استقلال در نيمه اول، دو گل زد كه هر دو از سوي مسعود مرادي به درستي آفسايد اعلام شد.
دقايق 32 تا 35، اوج حملات استقلال بود. رضا عنايتي، نيكبخت و فرزاد مجيدي مي توانستند همه چيز را مساوي كنند ولي عكس العمل هاي رودباريان و قبل از آن دفاع فشرده پاس مانع شد. اين حملات را مي توان پاسخي تلافي جويانه به حركت تكنيكي خداداد عزيزي در دقيقه سي دانست. او در آستانه گلزدن بود ولي توپ او فقط چند سانتي متر با ديرك عمودي دروازه فاصله داشت. ناهماهنگي موجود ميان بازيكنان استقلال در دقايقي از مسابقه آنچنان نمود داشت كه حتي امير قلعه نوعي نيز عصبانيت خود را بروز داد.
شروع نيمه دوم مسابقه با قدرت نمايي  هافبك هاي استقلال همراه بود تا از همان دقايق اوليه پيش بيني ها به سمت تساوي مسابقه سوق پيدا كند. هرچند در پايان، همين وضعيت پيش آمد. ولي همكاري عالي خداداد عزيزي و جواد نكونام كه به گل دوم استقلال منجر شد تا حداقل در دقيقه 68 بازي تماشاگران استقلال از كسب نتيجه نااميد شوند اما در فاصله دو دقيقه پس از گل دوم پاس، نيكبخت ضربه محكمي به توپ زد. همين كافي بود تا داور چهارم اسم او را به عنوان زننده گل يادداشت كند. پس از آن حملات استقلال ادامه داشت و تنها چند دقيقه مانده به پايان مسابقه يدا... اكبري با ضربه سر دروازه حسن رودباريان را باز كرد. حالا همه چيز برابر بود. حتي شوت فني جواد نكونام كه حاصل يك فرصت ايستگاهي بود نيز نتوانست آرزوهاي مجيد جلالي را براي پيروزي در اولين بازي برآورده كند.
همه چيز مساوي تمام شد تا نخستين مسابقه ليگ برتر سرشار از هيجان و گل باشد. شايد تنها نقيصه را بتوان كم شدن تعداد تماشاگران عنوان كرد. چيزي كه ميراث سال گذشته است.
سلام به فوتبال
عصر ديروز شروع خوبي را با فوتبال داشتيد؟ اگر اينطور نيست مطمئن باشيد،چيزي را از دست داده ايد. چيزي مثل برون فكني بخش بزرگي از انرژي تان كه ممكن است بماند و پوسيده شود. به هر حال شما بازي ديروز استقلال ـ  پاس را از دست داديد. اما امروز از خانه بيرون برويد. آنجا در دل ورزشگاه ها فوتبال انتظار شما را مي كشد با تمام سر و صدا و هيجان وافري كه مي تواند براي شما يك عصر جمعه خوب را رقم بزند.
اگر هم فكر مي كنيد ممكن است ديدن فوتبال از نزديك به جيب شما لطمه بزند، اشكالي ندارد فشار يك دكمه كافيست تا با دوربين هاي شبكه سوم به ورزشگاه برويد. هرچند معتقديم هزينه ديدن يك مسابقه فوتبال از نزديك خيلي كمتر از آن چيزي است كه گاه براي پُر كردن اوقات فراغت خرج مي كنيد و آخرش هم...
به آخرش كاري نداريم. مهم ليگ ماست كه امروز اوج مي گيرد؛ساعت هفده و سي دقيقه، خداداد افشاريان توي سوتش فوت مي كند و حالا پرسپوليس ميزبان پگاه است. تيم متحول شده پايتخت پر از ستاره هايي است كه تا همين چندماه پيش لقب لژيونر را داشتند. ديدن فوتبال علي دايي، مردي كه به چلسي و ميلان هم گل زده است لذت بخش نيست؟ و پگاه. تيم محبوب گيلاني ها با پشتوانه ايي اجتماعي  ـ  ورزشي به اين مسابقه مي آيد. پشت سر آنها خاطرات نسل پرجاذبه اي قرار دارد كه به واسطه نزديكي فوتبال و دريا مي تواند حتي موجب تحولات اجتماعي منطقه اي شود. فكر مي كنيد چنين برداشتي از يك مسابقه فوتبال ارزشي كمتر از برداشت هاي فني دارد؟ درست همان زمان كه پژمان نوري، كاويانپور، دايي، باقري و... دارند شما را به لذت بردن از يك مسابقه دعوت مي كنند، سايپا در ورزشگاه شريعتي كرج از پيكان پذيرايي مي كند. بازي دو تيم مرتبط با صنايع خودروسازي ايران هرچيزي كه نداشته باشد، براي جوانان كرج فرصت خوبي است تا عصر دلگير جمعه را پر كنند. هرچند مديران هر دو باشگاه بايد به فكر راه هاي بهتري براي كشاندن فوتبال دوستان به ديدن بازي تيم هايشان باشند. اما همين كه بخشي از نگاه رسانه هاي بزرگ كشور به مكاني در شهر كرج جلب شود، شروع بدي نيست. كرج بايد از سايه تهران خارج شود و فوتبال مي تواند ابزار خوبي باشد. مسابقه اين دو تيم، مسابقه تفكرات مايلي كهن و ذوالفقارنسب نيز هست. حاجي را بيشتر دوست داريد يا دكتر را.
دنياي داغ داغ شهرستان ها
كرج كه همين بغل است. به دورتر مي رويم. ورزشگاهي كه تا جنگل هاي سرسبز فاصله اي ندارد. فوتبال در آنجا تداعي كننده همنشيني هياهو و طبيعت است. ورزشگاه شهداي نوشهر اگر در برابر خيل طرفدارانش احساس حقارت نكند، خاطرات خوبي را براي شمالي ها رقم مي زند. سپاهان، قهرمان اصفهان ايران با فرهاد كاظمي كه روز به روز خوش تيپ تر مي شود، به خانه شموشك آمده است. به سيستم مدنظر مربيان دو تيم كاري نداريم. مهمتر از آن مردم نوشهر هستند كه از اين هفته ـ حداقل تا يك فصل ـ فوتبال را كنار سفره نان و ماهي و ميرزاقاسمي خود قرار مي دهند. هفته اي يك لقمه هم بد نيست. آيا سپاهان مي تواند از عنوان قهرماني خود دفاع كند؟به زودي معلوم خواهد شد.
از شمال تا جنوب خيلي راه است.از درياي خزر با تمام ماهي هاي سفيد و قزل آلا و خاويارهايش به كارون مي رسيم به معدن صبور و شوريده و زبيدي، اگر پول خريدنشان را نداريم اسمشان را كه مي توانيم بنويسم.
ورزشگاه داغ  داغ اهواز، پايتخت شرجي و گرما و اولين فرصت جدي لوكابوناچيچ، زماني كه وينكو به اهواز آمد فكر نمي كرديم روزي سرمربي پرسپوليس شود و حالا هموطن او آمده تا كوچه پس كوچه هاي شهرهاي خوزستان را بگردد تا فولادخوزستان همين طور كه هست باقي بماند،مثل يك آدم خوب جنوبي.
حريف آنها يك تيم مشهدي پرطرفدار است به نام ابومسلم. لقب سياه جامگان كه به آنها داده شده متاثر از خاطرات مبارزه هاي ابومسلم خراساني و سياه جامگان معروف است. آنها نماد خوبي هستند براي فوتبال ايران. عصر جمعه در كنار سمبوسه و لوكا و يخ در بهشت و هله هله يوسه به جنوبي ها خوش بگذرد. همانطور كه براي شيرازي ها چنين آرزويي را مي توانيم داشته باشيم. ورزشگاه حافظيه شيراز با مسابقه برق- استقلال اهواز. لطفاً فالوده يادتان نرود. برق شيراز همه اميد مردم  فارس نيست. اما بخش اعظمي از آن خواهد بود. محمد احمد زاده كه يك شمالي اصيل است شانس خود را به عنوان سر مربي برق امتحان خواهد كرد. او جوانان پر انرژي دارد و شيراز هميشه به اين انرژي احتياج داشته. مي ماند حريف روبه رو.فكر كنم به نفع من و شمايي كه توي تهران نشسته ايم هم هست كه استقلال اهواز در مجموع بازي هاي ليگ نتايج قابل قبولي به دست آورد.
علي شفيع زاده،مردي كه به او آبراموويچ وطني مي گويند كليد ورود بخش خصوصي به مقوله باشگاه داري را زده است. گسترش حضور اين بخش مشروط به عملكرد موفق استقلال اهواز خواهد بود. مگر آنكه با توسعه بخش خصوصي در ورزش مخالف باشيد!!!
استقلال اهواز با مهدي شيري،ابوالهيل و آدريانو يكي از خطرناك ترين پيكان هاي تهاجمي را دارد. آيا عاطف خواهد توانست از اين مهره ها بازي بگيرد؟
به هر حال شيرازي هايي كه به ورزشگاه حافظيه مي روند يك گوش خود را هم به راديو هاي جيبي مي چسبانند: «آقا از فجر چه خبر؟»
فجر شهيد سپاسي در ورزشگاه فولادشهر به يك مهماني دعوت شده است. تنها تفاوت اين مهماني با مهماني هاي مرسوم در اين است كه با گل از شما پذيرايي مي كنند. به نفعتان است آن را قبول نكنيد چون در آن صورت يك شكست خورده لقب خواهيد گرفت. اصفهان كه حالا علاوه بر گز و دوغ و گوش فيل و منارجنبان به فوتبال خود هم مي نازد تيم ذوب آهن را به مصاف فجر مي فرستد. عصر امروز در فولاد شهر اصفهان خيلي خبر هاست. قهرمان جام حذفي ايران بهتر از هر كسي مي داند تيم غلامحسين پيرواني كه فوتبال را مثل لهجه مربي اش هميشه قشنگ بازي مي كند حريف از پيش باخته نخواهد بود. حتي اگر كربكندي، فجر را مثل كف دستش بشناسد. خوش بگذرد اصفهاني ها.
جمعه خوبي بود... نه؟
شب، دوباره روزنامه را بخوانيد. حتي اگر خسته هستيد يا حتي اگر از هياهوي ورزشگاه كلافه شده ايد. باور كنيد اين براي شما لازم بود. مي ماند يك دوش و بعد استراحت براي شروع دومين هفته شهريور خوب.
ليگ برتر و فوتبال حالا در كنار شما هستند. به ستاره هايي فكر كنيد كه فردا از درون همين ليگ بيرون مي آيند تا براي كشورمان افتخار بياورند. آنها را دوست داشته باشيم و در كنار  آن ستاره هاي ليگ يك، جايي كه مردم آبادان، تبريز، اراك و... مشتاقانه به نفت، تراكتور، صنايع، ماشين سازي و بقيه فكر مي كنند.
جمعه هاي خوبي داشته باشيد.