واكنش معاون رئيس جمهور و سخنگوي وزارت خارجه به اظهارات آيت الله مصباح يزدي
گروه سياسي: در پي اظهارات آيت الله مصباح يزدي سخنران پيش از خطبه هاي نمازجمعه تهران مبني بر توزيع پول توسط امريكا ميان برخي مقام هاي كشور، سخنگوي وزارت خارجه ايران خبر يادشده را «كذب محض» خواند.
همچنين ابطحي معاون حقوقي و پارلماني رئيس جمهوري هم در گفتگو با ايسنا درخصوص سخنان مصباح يزدي اظهار داشت: اگر بار اول كه آقاي مصباح اتهام ورود چمدان هاي پول به كشور را مطرح كرد، خود را به اثبات اين نظريات در برابر شهروندان ملزم مي دانست، ديگر اين نوع اتهامات را كه بنا و نهاد نظام جمهوري اسلامي را نابود مي كند، بيان نمي كرد. ابطحي افزود: اميدوارم دستگاه هاي ذي ربط اين بار بتوانند از ايشان بخواهند يا حرف هايشان را اثبات كنند و يا اين خائن هايي را كه پول دريافت مي كنند معرفي كنند، در غير اين صورت از ايشان بخواهند از تريبون مقدس نمازجمعه به تشويش اذهان عمومي نپردازند.
همچنين ميرطاهر موسوي نايب رئيس كميسيون امنيت ملي مجلس هم در واكنش به اين اظهارات گفت: آيا اظهاركنندگان اين شايعه نبايد به جرم تخريب و تضعيف نظام تحت پيگرد قانوني قرار گيرند؟ اظهارات اخير مبني بر اين كه سازمان سيا و دولت آمريكا مقدار معتنابهي دلار وارد كشور كرده و مسئولين را خريداري كرده است، واقعاً باعث تأسف بسيار و نااميدي از طراحان اين خبر است كه تا اين اندازه سيستم، نظام و حاكميت و عناصر زحمتكش نظام را تضعيف و ذليل مي كنند و مي گويند حكومت گران يك حكومت به اين سادگي و با اين مبالغ قابل خريداري و خودفروشي هستند.
كيانوش راد نماينده مردم اهواز در مجلس نيز در همين باره اظهار داشت: مدعي العموم كه همواره دل نگران تشويش اذهان عمومي است، درخصوص سخنان اخير مصباح بايد با جديت پيگيري كند. وي با بيان اين مطلب كه «اين شكل سخن گفتن زيبنده جايگاه نمازجمعه نيست» تصريح كرد: اين روش شيوه اي قديمي براي طرد مخالفان سياسي است.
آيت الله مصباح يزدي در سخنان ديروز خود در نمازجمعه تهران با اشاره به وقايع و شرايط صدر اسلام  و دوران  پيامبر، گفت : در زمان  پيامبر هم  كساني  بودند كه  با وجود ديدن  معجزات  فراوان  اجتماعي ، به  دلايلي  در مقابل  پيامبر خضوع  نكردند و اثري  از ايمان  در دل  آنان  پيدا نشد. مصباح  افزود: درزمان  حال  نيز، كساني  هستند كه مصلحتي  اظهار ايمان  مي كنند، اما نقش  برقرار كردن  ارتباط با دشمنان  را ايفا مي كنند و با آنان  رابطه سري  دارند. وي  ادعا كرد دشمن  با اعزام  صدها جاسوس  به  داخل كشور درصدد خريدن  تعدادي  از مقام هاي   ايراني  است .
مصباح  يزدي ، با اشاره  به   اينكه ، اين  جاسوسان  500 ميليون  دلار با خود به همراه  دارند، افزود: دشمن  قرار است   اين  ارقام  را ميان  برخي  مقام هاي  كشور توزيع  كند. وي ، منبع   اين  خبر خود را مدير يك  خبرگزاري  تركمنستاني  ذكر كرد و گفت : برخي از مقام هاي   ايراني  خريداري  شده اند و دشمن  درصدد آن است  كه  عده  ديگري را نيز با رشوه  و دلار خريداري  كند.
سخنران  پيش  از خطبه هاي  نماز جمعه  از مردم  خواست  كه  تحت  تأثير  اين تبليغات  قرار نگيرند و هراسي  به  خود راه  ندهند.