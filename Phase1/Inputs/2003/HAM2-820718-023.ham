خبر
چهارصد هزار تصادف در يك سال
چهارصد هزار مورد تصادف، بيش از 21 هزار جان باخته، حدود 167 هزار نفر مجروح و هفت هزار ميليارد ريال خسارت اقتصادي بيلان حوادث رانندگي سال گذشته در كشور است.
به گفته مسئولان ذي ربط، روزانه به طور متوسط 60 نفر در كشور بر اثر تصادف جان خود را از دست مي دهند به طوري كه كمتر از هر نيم ساعت يك نفر در ايران بدين سبب جان مي سپارد و از همه اين حوادث سالانه هفت هزار ميليارد ريال به اقتصاد كشور خسارت وارد مي شود. بيان آمار تصادف هاي مختلف در سطح كشور به موضوعي ملال آور براي مردم تبديل شده است.
اين در حالي است كه در كشور انگلستان تعداد وسايل نقليه 26 برابر كشور ماست اما ميزان تصادفات و تلفات آنها 36 برابر كمتر از ايران است.معاون راهداري و هماهنگي امور استان هاي وزارت راه و ترابري گفت: در هر 24 دقيقه يك نفر بر اثر تصادفات جاده اي در ايران جان خود را از دست مي دهند.
«احمد مجيدي» سوانح رانندگي را بزرگ ترين مشكل اين وزارتخانه عنوان كرد و افزود: سال گذشته از چهارصد هزار مورد سوانح رانندگي در كشور 96 هزار مورد در جاده ها به وقوع پيوسته است. به گفته وي، در اثر اين تصادفات 167 هزار نفر مجروح و 21 هزار و 873 نفر فوت كرده اند.
مجيدي با اشاره به اين كه هر سال حدود 15 درصد ميزان تلفات جاده اي در كشور افزايش مي يابد، افزود: يك چهارم تصادفات و سه چهارم تلفات ناشي از سوانح مربوط به جاده هاي كشور مي شود.وي 80 درصد تلفات جاني سوانح رانندگي را مربوط به مردان دانست و گفت: 50 درصد اين افراد 20 تا 30 ساله هستند و اين امر موجب از دست رفتن سرپرست خانواده ها و ايجاد ناهنجاري هاي متعدد در جامعه مي شود.
مجيدي 10 تا 15 درصد تصادفات جاده اي را ناشي از وضعيت نامطلوب جاده هاي كشور دانست و خاطرنشان كرد: در زمان حاضر 90 درصد بار و 95 درصد مسافر از طريق جاده هاي زميني حمل و نقل مي شوند.وي با اشاره به اين كه از هر 100 نفر مجروح سوانح رانندگي 24 نفر جان خود را از دست مي دهند، گفت كه 77 درصد تلفات ناشي از تصادفات در اثر ضربه وارده به سر است.