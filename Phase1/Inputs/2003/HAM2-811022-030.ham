قرارداد 56 ميليون دلاري ساخت 3 كشتي چند
منظوره دو شركت ايراني امضا كردند
گروه اقتصادي: قرارداد ساخت سه فروند شناور چند منظوره پشتيباني بين شركت هاي نفت خزر
و صنايع دريايي ايران(صدرا)ديروزامضاء شد. 
پروژه ساخت اين شناورها يكي از 3 پروژه اجراي طرح احداث سكوي حفاري نيمه شناور
درياي خزر است كه با برگزاري دو مرحله مناقصه بين المللي به شركت(صدرا)واگذار شده است. 
در مناقصه اول، شش شركت از ايران، سوئد، سنگاپور، چين، روسيه و نروژ حضور داشتند كه به 
علت همخوان نبودن طرح هاي ارائه شده با مشخصات مورد نظر كارفرما(شركت ملي نفت ايران)و
اصلاح بعضي از مشخصات و ويژگي هاي شناورها، مناقصه به مرحله دوم كشيده شد. 
در مرحله دوم مناقصه، دو شركت از سنگاپور و از كشورهاي روسيه، چين، هلند، نروژ، 
آلمان، اسپانيا و روماني هر كدام يك شركت و 24 شركت ايراني(در جمع 33 شركت)حضور
داشتند كه از بين آنها كمترين قيمت را شركت صدرا با 56 ميليون و 400 هزار دلار و
بيشترين قيمت را شركت آلماني با 234 ميليون دلار ارائه كردند كه شركت(صدرا)به علت 
دارابودن تجهيزات بهتر نسبت به ساير شركت كنندگان و ارائه كمترين قيمت برنده مناقصه شد. 
به گزارش روابط عمومي سازمان گسترش و نوسازي صنايع ايران در مراسم امضاي قرارداد
ساخت 3 فروند شناور پشتيباني چند منظوره ميان شركت ملي نفت ايران و شركت صنعتي دريايي 
ايران(صدرا)رضا ويسه رئيس هيات عامل سازمان در اين مراسم گفت: افزايش قراردادهاي 
طراحي و توسعه در كشور نشان از قدرت بالندگي و انجام كارهاي بزرگ در كشور مي باشد. وي 
افزود: توسعه صنعتي در كشور نياز به ايجاد پتانسيل براي تحريف و ايجاد كار مي باشد و به 
همين دليل سازمان گسترش و نوسازي صنايع ايران در جهت سرمايه گذاري توليدي و طراحي و
ساخت در كشور گام برمي دارد و اين سازمان بر اساس سه اصل خصوصي سازي، جهاني سازي و
ايجاد پيوند قوي بين كارفرمايان و پيمانكاران در چارچوب مشتري مداري فعاليت و براساس 
همين اصول زمينه ساز كارهاي بزرگ و همكاري بيشتري با وزارت نفت خواهيم بود.