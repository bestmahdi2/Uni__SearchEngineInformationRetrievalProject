اختلال در دسترسي به وبلاگ هاي فارسي
اميد پارسانژاد - با آغاز مسدود شدن وبلاگ هايي كه در سايت blogspot قرار دارند، دسترسي به اكثر وبلاگ هاي فارسي مختل شد. فيلتر كردن وبلاگ هاي موجود در سايت persianblog از چندي پيش آغاز شده بود.
حدود ظهر ديروز چند تن از خوانندگان در تماس با همشهري اطلاع دادند با استفاده از خدمات يكي از بزرگترين شركت هاي ارائه دهنده خدمات اينترنتي ايران، قادر به مشاهده وبلاگ هاي blogspot نيستند.
در پي اين اطلاع، همشهري از يك منبع موثق در شركت مذكور كسب اطلاع كرد كه آدرس هاي مربوط به وبلاگ هاي هر دو سايت persianblog و blogspot مسدود شده است. به گفته اين منبع انسداد اين آدرس ها مدتي پيش ابلاغ شده بود، اما در مورد blogspot احتمالا به دليل مشكلات فني عملي نشده بود كه از ديروز عملي شده است. شركت پارس آنلاين يكي از دوازده icp(خدمات دهنده پرظرفيت اينترنت)مجاز تهران است.
وبلاگ ها صفحات شخصي هستند كه هركس مي تواند با ايجاد رايگان يكي از آن ها در سايت هايي مانند blogger و persianblog امكان انتشار روزانه افكار، عقايد و خبرهاي مورد علاقه اش را بيابد. اين صفحات گاهي خوانندگان پرشماري پيدا مي كنند. بسياري از سياستمداران، روزنامه نگاران و فعالان اجتماعي در سراسر جهان از اين رسانه براي انتشار عقايدشان استفاده مي كنند. اما اكثر وبلاگ ها خوانندگان اندكي دارند و درواقع خوانندگان بسياري از وبلاگ ها(به ويژه وبلاگ هاي فارسي)بر اساس شناخت قبلي از نويسندگان وبلاگ به آنها مراجعه مي كنند.
از آنجا كه وبلاگ ها رسانه هاي شخصي هستند، كنترلي بر محتواي آنها اعمال نمي شود و همين موضوع حساسيت هايي را در ايران برانگيخته است.
مثلاًچندي پيش خبرگزاري رويتر و سايت اينترنتي cnn گزارش هايي در مورد وبلاگ هاي فارسي انتشار دادند و در  آن مدعي شدند كه درصد قابل توجهي از وبلاگ هاي پرخواننده فارسي به مسائل غيراخلاقي مي پردازند.
كاربران و دست اندركاران اينترنت در ايران نسبت به اين گزارش ها اعتراض كردند و با اشاره به نادرست بودن اطلاعات ارائه شده در آن ها خواستار عذرخواهي رسانه هاي مذكور شدند. هرچند بعضي از آن ها به توجه خارج از عرف به وبلاگ هاي فارسي حاوي مطالب غيراخلاقي اذعان داشتند.
اما محدود كردن دسترسي به وبلاگ هاي فارسي از جنبه ديگري هم قابل بررسي است. بسياري از كارشناسان ارتباطات، وبلاگ را به عنوان پديده اي جديد در عرصه رسانه ها، بسيار جدي تلقي مي كنند و عقيده دارند ادبيات و نگاه نويسندگان وبلاگ، ممكن است به تدريج شيوه هاي مرسوم در رسانه هاي سنتي را به كلي تغيير دهد.
در جريان جنگ عراق بسياري از خبرنگاران حاضر در صحنه جنگ، احساسات شخصي و نكات بديع فراواني را از طريق وبلاگ هايشان منتشر كردند كه در اخبار خبرگزاري ها، تلويزيون ها و روزنامه ها ديده نمي شد. تعداد مراجعات به اين وبلاگ ها در دوران جنگ به شكل چشمگيري افزايش يافت و تا حدودي انحصار رسانه هاي رسمي را در خبررساني جنگ شكست.
ايجاد اختلال در دسترسي به وبلاگ هاي فارسي كه اكثر قريب به اتفاق آنها بر روي سايت هاي persianblog و blogspot منتشر مي شوند مي تواند به فضاي اطلاع رساني و توسعه رسانه اي كشورآسيب برساند.