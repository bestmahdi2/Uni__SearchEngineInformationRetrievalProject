گزارشي از مجروحان زلزله در بيمارستان هاي تهران
با نجات يافتگان
به گزارش خبرنگار همشهري، بيمارستان تخصصي ميلاد نيز با اعلام آمادگي براي رسيدگي به بيماران بد حال عده اي از مجروحان زلزله را در خود جاي داده و 2 بخش با 100 تخت و 30 متخصص براي رسيدگي به مشكلات زخميان زلزله اختصاص يافته است.
دكتر محسن خليلي مدير روابط عمومي و بين الملل و قائم مقام درمان اين بيمارستان طي گفتگويي با خبرنگار ما گفت: پس از شنيدن خبر زلزله ناگوار و هماهنگي با ستاد بحران وزارت بهداشت آمادگي اين بيمارستان را جهت رسيدگي به مجروحان اعلام كرديم و تا اين لحظه 45 بيمار و مجروح به اين بيمارستان منتقل شده اند كه البته اين تعداد واقعا تعداد ناچيزي از انبوه حادثه ديدگان است.وي گفت: در اين مرحله مهمترين نكته انتقال مجروحان به بيمارستان ها است كه خوشبختانه در همه بيمارستانهاي شهرهاي مختلف آمادگي جهت پذيرش اين مجروحان وجود دارد. و بيمارستان ميلاد نيز به ستاد بحران وزارت بهداشت اعلام آمادگي جهت پذيرش بيماران بدحال كرده است.
مايكل رونكل توريستي از آلمان نيز كه در زلزله بم مجروح شده بود گفت: در بم همه چيز فرو ريخته، آثار تاريخي بم از بين رفته و مردم در اين هواي سرد به شدت نياز به كمك دارند. مردم ايران البته روحيه همكاري بسيار بالايي دارند و در اين حادثه ديدم كه چگونه به دنبال ياري رساندن به همديگر بودند.
سانحه بسيار شديد است و من از دولتهاي سراسر دنيا از جمله كشورهاي اروپايي مي خواهم كه تجهيزات و امكانات براي اين مردم بفرستند.
وي در مورد كمك هاي كشورش گفت: تا آنجايي كه مي دانم سگهايي را از آلمان براي جستجو آورده اند.وي گفت: علاوه بر زلزله ايران من شاهد زلزله اي در چين نيز بوده ام اما وسعت اين فاجعه به هيچوجه قابل مقايسه با آن نيست.
لوئيس منيتل توريست ديگري از انگلستان كه به شدت در اين حادثه شوكه شده، درباره حادثه مي گويد؛ من براي اولين بار است كه به ايران سفر مي كنم و دوست نداشتم ايران را با اين همه زيبايي اينگونه ببينم. مردم زيادي زير آوار رفتند و صداي كمكهايشان را مي شنيدم و دلم مي خواست كه مي توانستم كاري برايشان انجام بدهم.وي آرزو مي كند كه اي كاش بتواند روزي دوباره در شرايطي بهتر به ايران سفر كند.
فاطمه شعباني دختر بچه اي 9 ساله است كه با سر و صورتي زخمي بر روي تخت بيمارستان نشسته است از او درباره زلزله و خانواده اش سئوال مي كنم و او در پاسخ برايم از لحظه اي مي گويد كه در خواب بوده و وقتي بيدار مي شود كه در زير تلي از خاك برادرش براي نجات او تلاش مي كند و بالاخره او را بيرون مي كشد. او مي گويد، سه برادر داشتم كه دو تاي آنها زير آوار مردند.
مريم آماريان نيز زن جواني است كه فقط با نگراني نگاهم مِي كند و اشكها بي آنكه مجالش بدهند از گونه هايش سرازير مي شود.
از سرنوشت هيچ يك از اعضاي خانواده اش خبر ندارد او مي گويد از دو پسر كوچك و همسرم هيچ خبري ندارم. لبهايش خشك شده و ناي حرف زدن ندارد و تنها اميدش شنيدن خبري از عزيزانش است تا شايد اندكي آرام گيرد.
اميرحسين ابراهيمي نوجوان زلزله زده اي ديگر است كه چشمهايش رمق نگاه كردن ندارد و وقتي با او احوالپرسي مي كنم. به آرامي جوابم را مي دهد از خانواده اش سئوال مي كنم. خبري ندارد و از كسي كه به دنبال او آمده مي پرسم و او در جوابم با لباس مشكي كه بر تن كرده سر به زير مي اندازد و تنها مي گويد: از هيچكس خبري نيست.
اصغر مراديان پيرمرد 65 سا له اي كه صداي گريه و ضجه اش توجه مرا به خود جلب مي كند به سراغش مي روم. اشك مي ريزد، ناله مي كند و مي گويد: 30 نفر را از خانواده خودم خبر دارم كه از دست رفته اند.
او را به آرامش دعوت مي كنم. مي گويد من كارگرم و زندگي را با همين كارگري دوباره مي سازم اما غم اين همه عزيز از دست رفته را چه كنم.
به پسرش اشاره مي كند كه در تخت رو به رو خوابيده است و مي گويد با دستهاي خودم از زير آوار بيرونش كشيدم و دوباره مي گويد اي كاش مي توانستم كه همه را بيرون مي كشيدم.
صديقه پايانده دختر 20 ساله اي كه از چند جا دچار شكستگي شده با چشماني پراشك مي گويد از خانواده 8 نفري من فقط 3 نفر باقي مانده، چه كنم. من صبح ساعت پنج براي گرفتن وضو به داخل حياط آمده بودم كه يك دفعه دنيا زير و رو شد.
اين فقط شرح غم و اندوه گروهي اندك از مجروحان بودند با دردهايي به همراه آورده از دياري دور، با آينده اي مبهم، با شهري ويران در پيش رو و آنهايي كه هنوز به اميد زده ماندن در زير خروار ها خاك دست و پا مي زنند. آيا كسي به موقع براي نجات آنها خواهد شتافت؟
آمار پذيرش مجروحان در تهران
مسئول ستاد بحران در وزارت بهداشت نخستين آمارها از پذيرش مجروحين فاجعه بم در بيمارستانهاي تهران و چند شهر را اعلام كرد:
دكتر سعيد نژاد، مسئول ستاد بحران در وزارت بهداشت در گفتگوي اختصاي با خبرنگار همشهري گفت: تا ساعت 10 صبح شنبه 578 مجروح در تهران پذيرش شده است. دانشگاه تهران 153 نفر، بيمارستان ناجا و سپاه 75 نفر، شهيد بهشتي 145و  دانشگاه ايران 210 نفر.
همچنين دانشگاه شيراز 552 نفر، يزد 4 نفر، هرمزگان 350 نفر و مشهد 93 نفر را پذيرش كرده اند. دكتر سعيد نژاد در خصوص نيروهاي اعزامي و كادر پزشكي در منطقه گفت:  خوشبختانه نيرو به حد كافي داريم و از منطقه اعلام نياز نداشتيم فقط بحث سازماندهي آنها در حال انجام است.وي در پاسخ به سئوال خبرنگار ما در خصوص اقلام بهداشتي و پزشكي مورد نياز گفت: اقلام پزشكي در حال تهيه است و مشكل تأمين نداريم و در زمينه وسايل و لوازم بهداشتي و دارويي فعلا با مشكلي مواجه نيستيم.وي به مشكل وضعيت اسكان مجروحين و حادثه ديدگان اشاره كرد و گفت:با مشكل اسكان، تردد و انتقال مجروحين فعلا مواجه ايم.