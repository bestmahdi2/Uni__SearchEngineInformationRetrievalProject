ماجراهاي طبيعت
خال نقره اي
نوشته ارنست تامپسون ستونبرگردان: حميد ذاكري قسمت پنجم
روي جويبار زير پاي او، در جايي كه پرواز مي كرد، با آجر پوشيده شده بود. و آب از زير آن مي گذشت. 200 متر آن طرف تر پوشش آجري تمام شد و او بالاي جريان آب قرار گرفت و درست در همين موقع نان از منقار او افتاد و جريان آب آن را به درون تونل برد. خال نقره اي پايين پريد و لختي متفكرانه به درون غار تاريك نگاه كرد. بعد فكري به خاطرش رسيد و به سرعت از بالاي تونل گذشت و در دهانه آن منتظر ماند و وقتي تكه نان شناور از تونل بيرون آمد با خوشحالي آن را گرفت و دور شد.
خال نقره اي كلاغي دنيا ديده و به راستي موفق بود. او در منطقه اي زندگي مي كرد، كه اگر چه پرخطر، اما پر از مواد غذايي بود. همه ساله در لانه ظاهراً متروك و فرسوده، با همسرش- كه هيچ وقت نتوانستم از ديگر كلاغ ها تميزش دهم- زادآوري مي كرد و جوجه هايش را پرورش مي داد و چون كلاغ ها ديگر بار گرد هم جمع مي شدند او به عنوان رئيس مورد تأييد و بلامنازع، به فرماندهي مي پرداخت.
زمان دوباره جمع شدن كلاغ ها، پايان ماه ژوئن است- كلاغ هاي جوان كه تقريباً  هم قد بزرگترها هستند، با دم هاي كوتاه و بال هاي نرم توسط والدينشان به جامعه درون كاجستان قديمي معرفي مي شوند، كاجستاني كه هم  سنگرگاه و هم آموزشگاه  آنهاست. در ميان شاخ و برگ  كاج هاي بلند، آنها به صورت انبوه در امنيت به سر مي برند و آموزش راه و رسم زندگي و رموز موفقيت در دنياي كلاغ ها را فرا مي گيرند، دنيايي كه در آن يك شكست كوچك نيز به معني بازگشتن و دوباره شروع كردن نيست، به معني مرگ است.
يكي دو هفته اول به معرفي جوانها و آشنا ساختن افراد گروه به آنها مي گذرد زيرا هر كلاغ شخصاً بايد همه اعضاي دسته را بشناسد. در اين مدت والدين آنها فرصت دارند، پس از كار سخت پرورش آنها، اندكي بياسايند. حالا آنها مي توانند با فراغ بال به دانه چيدن و تغذيه خود بپردازند و در كنار هم، مثل آدم بزرگ هاي روستايي در فصل بيكاري، روي شاخه بنشينند و استراحت كنند.
ظرف يكي دو هفته فصل پرريزي(تو لك رفتن)فرا مي رسد. در اين ايام كلاغ هاي پا به سن معمولاً  عصبي و زود خشم هستند، اما اين باعث نمي شود كه مدرسه و تمرين نوجوانان را تعطيل كنند، كه البته اين دومي ها چندان دل خوشي از وضع موجود ندارند چرا كه تا ديروز عزيزكرده مادر بوده اند و امروز بايد به غرولندهاي عصبي و آموزش هاي سخت تن در دهند. اما اين همه به نفع آينده آنهاست.
خال نقره اي آموزگار برجسته اي است. بعضي اوقات به نظر مي رسد مشغول سخنراني براي جوانهاست. نمي توانم بفهمم چه مي گويد، اما از طرز توجه و علاقه آنها در مي يابم كه آنچه مي گويد بسيار جالب و قابل توجه است. هر روز صبح يك مشق همگاني انجام مي شود و جوانها، بر حسب سن و قدرت بدني شان، به طور طبيعي به جوخه هاي دو يا سه تايي تقسيم مي شوند. بقيه روز را به همراه والدينشان به چرا و دانه خوردن مي گذرانند.
وقتي سرانجام ماه سپتامبر فرا مي رسد تغيير بزرگي را مي بينم. توده كلاغ هاي كوچك نادان، شروع به آموختن و درك احساس مي كنند. عنبيه ظريف و آبي رنگ چشمانشان - كه نشان كم سالي و ناداني است- به چشماني به رنگ قهوه اي تيره، همچون كلاغ هاي با تجربه و كهنه كار، بدل شده است. آنها درسهاي خود را آموخته و وظايف نگهباني خود را مي دانند. دوره ويژه اي براي شناخت غلات و كرم هاي زميني و تشخيص تله ها گذرانده اند. آنها مي دانند كه زن مسن و چاق يك مزرعه دار به مراتب كم خطرتر از پسر پانزده ساله اوست، اگر چه ظاهري بزرگتر و ترسناك تر دارد، همچنين مي توانند پسربچه را از خواهرش به خوبي تشخيص دهند. آنها مي دانند كه فرق چتر با تفنگ چيست و مي توانند تا شماره شش بشمارند، كه براي كلاغ هاي جوان كافي است، اگر چه خال نقره اي مي تواند خيلي بالاتر، تا عدد سي پيش برود.آنان بوي باروت و سمت جنوبي درخت شوكران را مي شناسند و دارند خود را براي رسيدن به مرز بلوغ آماده مي كنند و مي روند تا كلاغي تمام عيار شوند. آرايش پرهايشان نيز هر روز تكميل تر مي شود. پس از هر بار نشستن روي شاخه، سه بار بالهاي خود را تا مي كنند تا مطمئن شوند پرهايشان را خوب آراسته و تميز كرده اند. آنها ياد گرفته اند چطور يك روباه را نگران و هراسان كنند تا مجبور شود غذاي خود را نيمه خورده رها كند و نيز هنگامي كه مورد تعقيب و آزار مرغ بهشتي يا پرستوي ارغواني قرار مي گيرند بايد به داخل بوته ها بپرند و خود را از دست آنها خلاص كنند، چرا كه جنگيدن با اين موجودات آفت و چالاك، مشكل است و مثل اين است كه يك خانم چاق در خيابان بخواهد پسربچه زبر و زرنگي را كه سيب از سبد او دزديده است بگيرد. كلاغ هاي جوان همه اين چيزها را آموخته اند؛ اما هنوز درس هاي مربوط به شكار تخم پرندگان به آنان داده نشده، از آن رو كه فصل آن فرا نرسيده است. آنها با صدف ها ناآشنايند و طعم جوانه غله را نچشيده اند و هيچ چيز راجع به سفر، بزرگترين آموزگار جهان، نمي دانند. دوماه پيش اصلاً فكر آن را هم نمي كردند، از آن پس بسيار درباره آن انديشيده اند، اما آموخته اند كه صبر كنند تا وقت آن فرا برسد و بزرگترها حاضر شوند.
در سپتامبر تغيير بزرگي در كلاغ هاي پير نيز پديد مي آيد. دوره پرريزي آنها به پايان مي رسد. حالا بار ديگر سراسر بدنشان را پرهاي تازه پوشانده و از لباس زيبايي كه بر تن دارند شادمان و مغرور هستند. حتي خال نقره اي پير، آموزگار ناحيه، كاملاً  سرحال است و نوجوانها، كه ياد گرفته اند به او احترام بگذارند، كم كم از صميم قلب او را دوست مي دارند.
او تمام كوشش خود را در آموزش به خرج داده و به آنان همه علائم و كلمات مورد استفاده در فرمان هاي مختلف را آموخته است و اكنون از ديدار آنها، سرحال و قبراق، در اين صبح زود، راضي و شاد به نظر مي رسد.