سايه روشن ادبيات
سخن شاعران شهرستان: همدان
گفتيم برويم و به شاعران و داستان نويسان شهرستاني هم سري بزنيم و حرف هايشان را درباره شعر و داستان و
درددل شان را بشنويم. چند سئوال هم مطرح كرديم به اضافه صحبت هاي اين عزيزان كه در خلال پرسش ها، خود شنيدني است. احمد حيدربيگي، جواد نوري، عليرضا پورمسلمي، فرزانه راشدي، حسن گوهرپور شاعران همداني هستند كه به سئوال هاي ما پاسخ دادند.صدايشان را امروز و فردا در اين ستون مي شنويم.
1- برخي تهران را مركز ادبيات مي دانند، شما چه نظري داريد؟
2- چه انجمن هاي ادبي اي در شهر شما فعال است و تأثير آن جلسات بر ادبيات چگونه است؟
3- ادبيات در شهرستان ها را با ادبيات در تهران چگونه مقايسه مي كنيد؟
4- براي آنكه رابطه خود را با ادبيات پايتخت قطع نكنيد چه مي كنيد؟
5- از كتاب هايتان بگوئيد؟
احمد حيدربيگي: يك مجموعه شعر آماده
* تنها تهران نيست كه چنين است. در همه جاي دنيا پايتخت ها نه فقط كانون هنر و ادبيات كه كانون علوم، تجارت و پيشرفت در هر رشته اي به حساب مي آيند. كافي است سرگذشت بسياري از نويسندگان، شاعران و هنرمندان بزرگ جهان را مطالعه كنيم تا اين حقيقت را دريابيم كه آنان نيز تا به محافل هنري پايتخت كشور خود راه نيافته اند شناخته نشده و توفيقي به دست نياورده اند. تنها مي توان گفت كه اين تمركز در ايران و پايتختش تهران بسيار قوي تر و نيرومند تر از كشورهاي پيشرفته جهان است، كه در قرن اخير بسياري از شهرهاي بزرگ(غير از پايتخت)خود به پايتخت سينما، موسيقي يا هنرهاي ديگر تبديل شده اند.
* در همدان در زمينه شعر و داستان حدود ده انجمن ادبي فعالند و عموماً زير نظر اداره كل فرهنگ و ارشاد اسلامي فعاليت دارند. اين اداره از نظر حمايت هاي مادي و واگذاري سالن و امكانات ديگر از جمله كمك به چاپ كتاب و... نسبت به شهرهاي ديگر تا آنجا كه خبر دارم فعال تر و جدي تر است. اما از نظر كيفي و محتوايي آثار، سختگيرتر از شهرهاي ديگر است كه تصور مي كنم تأثيري است كه فضاي عمومي شهر ايجاب مي كند. با اين وصف اكثر اين انجمن ها را علاقه مندان جوان مي گردانند. علاقه و اشتياق آنان به حضور در انجمن ها بسيار چشمگير است به طوري كه در يك سال گذشته ميزبان بسياري از شخصيت هاي ادبي مطرح كشور بوده است از جمله علي باباچاهي، شمس لنگرودي، حافظ موسوي، كاميار عابدي، مهرداد فلاح و... كه حضورشان در جمع جوانان فوق العاده مفيد و مؤثر بوده است.
* به صورت كاملاً طبيعي و منصفانه حق آن است كه ادبيات در تهران پانزده، شانزده ميليون نفري با فاصله زياد برتر از شهرستان ها باشد. اما اين به معناي آن نيست كه در مقايسه هاي انفرادي هر شاعر يا نويسنده تهراني يا ساكن تهران الزاماً شاعرتر، نويسنده تر يا هنرمندتر از شهرستاني ها باشد. بسياري از شخصيت هاي طراز اول ادبي تهران نيز شهرستاني هايي هستند كه به تهران مهاجرت كرده اند و اگر ما آنها را از تهران بازپس بگيريم تصور مي كنم براي تهران شخص مهمي باقي نماند.
* در اين جامعه همه مي كوشند به نحوي با تهران رابطه برقرار كنند اما در تهران جاي معيني كه همه اهل ادب و هنر در آنجا جمع باشند وجود ندارد. برقراري ارتباط منحصر به اين است كه با شخصيت هاي ادبي مرتبط شوند و آثارشان را براي آنها بفرستند و يا وقت ملاقاتي بگيرند و اين هنرمندان گاه بسيار فروتن و متواضع هستند و با روي خوش جوانان را مي پذيرند، تعدادي هم هستند كه روي خوش نشان نمي دهند و چنين ارتباط هايي را مزاحمت و تلف كردن وقت مي دانند و معمولاً دسترسي به آنان بسيار دشوار است.
* دو كتاب شعر به نام هاي «لابيرنت» در سال 79 از انتشارات شهر انديشه در همدان و «تنهايت را به دوش من بگذار» نيز در سال 80 منتشر شده است. كتاب سومم هم به نام «نامه اي به آسمان» قرار است توسط انتشارات آگاه تهران منتشر شود و در آخر مجموعه شعري دارم كه هنوز اسمي براي آن انتخاب نكرده ام و درصددم به دست ناشر بسپارمش.
جواد نوري: تهران پايتخت ايران است نه مركز ادبيات
* نظر هر كسي محترم است اما اگر نظر شهرستاني ها را بخواهيد تهران پايتخت ايران است نه مركز ادبيات. البته فضاي وسيع و بزرگ تهران در عرصه فعاليت هاي هنري و وجود امكانات بسيار زياد مالي و فرهنگي و... نسبت به ساير شهرستان ها و حضور هنرمندان فراوان در اين شهر براي تهران امتياز محسوب مي شود ولي هرگز به عنوان مركز ادبيات مطرح نخواهد بود. چرا كه اكثر فعاليت ها و جنبش هاي ادبي شعري از شهرستاني ها ظهور يافته و در تهران به گسترش رسيده است.
* در «بهار» همدان سه انجمن ادبي فعال است. انجمن ادبي شعر باران، انجمن داستاني گنبد كبود كه زير مجموعه انجمن ادبي آيت الله بهاري است و انجمن شعر كلبه. حركت هاي ادبي اين انجمن  ها در شهرستان هاي كوچك به اندازه اي نيست كه بر ادبيات تأثير بگذارد ولي بايد انصاف داد كه همين انجمن ها و فعاليت هاي ادبي آنها زيربناي ادبيات كشور را ساخته اند.
* تهران به عنوان پايتخت كشور و برخوردار از امكانات بسيار نظير تعدد فرهنگسراها، حوزه هاي هنري، بازار بزرگ كتاب، انتشارات در حد وسيع و به دليل داشتن جمعيت عظيم و فراهم بودن زمينه براي معرفي چهره هاي هنرمند هميشه پيشتاز عرصه هاي هنري است؛ اما اگر فرار مغزها را كه در سطح بين المللي وجود دارد در ابعاد كوچكتر داخلي تصور كنيم، چنين پديده اي باعث شده است كه اكثريت هنرمندان براي برخورداري از فضاي وسيع و خوب پايتخت به تهران مهاجرت كنند، هرچند خاستگاه آنان شهرستان است و اگر فعاليت هاي ادبي اين شهر منجر به افتخاري هم شود به نام تهران تمام خواهد شد.
* هر ماه در جلسات هنري شعري تهران نظير در حلقه رندان، شب خلوت و ساير انجمن هاي ادبي شركت مي كنم.
* اولين كتابم به نام «شاهنامه مدرن» از انتشارات «مصفاي الوند» همدان است. اين كتاب نقيضه اي كوچك بر كتاب شاهنامه فردوسي است. در حال حاضر فقط جلد اول آن منتشر شده است و جلد هاي بعدي آن در آينده منتشر خواهد شد. شخصيت اصلي اين مجموعه طنز جواني است كه نماد جوانان و موقعيت جوانان ايران است؛ آنچنان كه رستم نقش اول شاهنامه را دارد. رستم با آن يال و كوپال و قدرت و هيبت وقتي در برابر هفت خوان قرار مي گرفت هفت مشكل داشت اما يك جوان امروزي بعد از گرفتن ديپلم با هفتاد خوان مشكل مواجه است.