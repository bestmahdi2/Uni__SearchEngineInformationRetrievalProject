سايه روشن زندگي
استفاده از داروهاي محرك خطر ابتلا به ايدز را در جوانان افزايش داده است
رئيس هيات مديره مركز تخصصي ترك اعتياد تهران هشدار داد: استفاده از قرصها و داروهاي تزريقي محرك و توهم زا در ميان جوانان خطر ابتلا به ايدز را افزايش داده است.
دكتر محمداسماعيل عليپور در گفت وگو با خبرنگار «بهداشت و درمان» خبرگزاري دانشجويان ايران، با تاكيد بر اين مطلب تصريح كرد: يك سوم معتادان تزريقي روابط جنسي خارج از ازدواج دارند و 67 درصد مبتلايان به ايدز معتاد تزريقي هستند كه مي توانند بيماري را به همسران خود انتقال دهند.
وي اقدامات صورت گرفته توسط وزارت بهداشت و سازمان زندانها براي كاهش انتقال ويروس ايدز را مناسب خواند و در ادامه هزينه درمان هر بيمار مبتلا به ايدز را هزار دلار طي يك ماه دانست و افزود: اگر تعداد افراد آلوده به hiv در كشور را 25 هزار نفر بدانيم كه روزي علائم آنها تظاهر پيدا  كند، بايد ماهانه 25 ميليون دلار براي اين افراد هزينه شود بنابراين در نظرگرفتن ابعاد اقتصادي اين بيماري بسيار ضروري است.
وي اعتقاد دارد شايد در آينده نه چندان دور راه جنسي و مقاربتي مهمترين راه انتقال ايدز نه فقط در كشورهاي غربي، بلكه در كشورهاي شرقي نيز باشد.
رئيس هيات مديره مركز تخصصي ترك اعتياد ايدز را مهمترين و بزرگترين چالش بهداشتي ـ درماني در دنيا دانست و تاكيد كرد: بسياري از دولتمردان به اين نتيجه رسيده اند كه اگر به اين امر توجه نشود برخي كشورها از صحنه روزگار حذف خواهند شد.
دكتر عليپور در پايان يادآور شد: در برخي كشورها بيش از 40 درصد جمعيت كشور آلوده به hiv هستند و در كشور نايروبي تعداد معلمان مبتلا به ايدز از معلمين تربيت شده آنها بيشتر است.