تأثير آلودگي محيط زيست در پيدايش بيماري مرگبار ذات الريه
درست نيم ساعت رانندگي از شهر گوانگ دونگ در چين، ما را به مزرعه «ماي زينگ وي» مي رساند كه در كنار خوك ها، غازها و اردكهايش زندگي مي كند.يك كارشناس محيط زيست بر اين باور است اين شرايط براي رشد و نمو ويروس ذات الريه معروف به «سارز»، مساعد است.
به گزارش خبرگزاري فرانسه از گوانگ ژو، بناي آجري ساده كه كلبه ماي است در كنار آغل خوك ها قرار دارد كه شمار آنها حدود 50 رأس است و نزديك لانه اردك ها نيز هست. حدود 200 قطعه غاز هم در استخر اين مزرعه شنا مي كنند.
ماي و همسايگانش در روستاي «ولونگان» تمام عمرشان را به اين ترتيب زندگي كرده اند.
كارشناسان بهداشت كه منبع ويروس اسرارآميز «سارز» را كه حروف اول واژه هاي «نشانگان تنفسي حاد شديد» است بررسي مي كنند، مي گويند: زندگي نزديك به هم و تماس ميان انسان ها و جانوران احتمالا يكي از دلايل وجود بيماري سارز به شمار مي آيد اما ماي و زنش مي گويند در اين مورد نگران نيستند. زيرا نسل اندر نسل اين چنين زيسته اند، بي آن كه دچار بيماري ذات الريه اسرارآميز شده باشند.
گروهي از پژوهشگران اعلام كرده اند ويروس ذات الريه جديد از نوعي اردك كه مصونيت ضعيفي دارد به خوك ها و سپس به انسان ها انتقال مي يابد و در اين فرايند جهش هاي ژنتيكي رخ مي دهد. «آنفلوانزاي مرغي» كه صدها اردك را در گوانگ دونگ چين كه گوانگ ژو هم در آن قرار دارد تلف كرده همچنين باعث مرگ 6 انسان شده است. شايع است كه اين بيماري از اردك ها به انسان منتقل شده است. اما هنوز منبع معتبري اين نظريات را تأييد نكرده است.
دكتر «ولفگانگ پرايزر»، عضو هيأت سازمان بهداشت جهاني مأمور رسيدگي به منبع بيماري سارز در گوانگ دونگ مي گويد: تصور مي كنم، منشأ بيماري ذات الريه جديد كه در آسياي جنوب شرقي شايع شده نوعي ويروس كورونا است كه حيوانات را مبتلا مي كند. اين ويروس ارتباط هايي با ويروس كوروناي جانوران دارد؛ اما كاملا مشابه آن نيست.
يك گزارش حاكي است كه نخستين موارد بيماري سارز ميان آشپزها و فروشندگان پرنده ها در منطقه گوانگ دونگ ديده شده است. در عين حال، گروهي از دانشمندان، ذات الريه جديد را ناشي از آلودگي محيط زيست و به خصوص آلودگي شديد هوا در مناطق صنعتي مي دانند و مي گويند: اگر پرندگان يا مصرف گوشت آنها عامل اين بيماري بود، بايد در طول قرون متمادي شاهد شيوع و تلفات سنگين اين قبيل بيماري ها بوديم. اما در واقع اين طور نيست، بلكه مي توان علت را در تغيير رژيم غذايي پرندگان و افزودن انواع هورمون ها در مواد غذايي طيور جست وجو كرد. همچنان كه بيماري جنون گاوي چنين ريشه اي داشته است. پس بر هم خوردن تعادل زيستي و آلودگي هوا و دخالت هاي سودجويانه در توليد سريع گوشت پرندگان با استفاده از هورمون، بيشتر در پيدايش بيماري هاي جديد دخيل مي باشد.