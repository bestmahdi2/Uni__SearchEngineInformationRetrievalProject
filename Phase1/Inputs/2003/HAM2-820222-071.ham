گفت وگو با مدير جديد مك دونالد
عاشق يورو هستم
در جهان برخي شرايط منفي به يك باره در كنار هم جمع شده اند و آمار و ارقام ما هم تحت تأثير آنها قرار گرفته اند
ترجمه: عباس فتاح زاده
جيم كانتالوپو(jim cantalupo)از اوايل سال ميلادي جاري رياست هيأت مديره شركت عظيم مك دونالد را برعهده گرفته است. دفتر مركزي مك دونالد در ناحيه اويك بروك در حومه شهر شيكاگو قرار دارد. كانتالوپوي 59 ساله قصد دارد شركتش را كه طي ماه هاي اخير با ركودي بي سابقه روبه رو شده بود به دوران اوج سابقش بازگرداند. جاك گرين برگ، مدير قبلي مك دونالد، در دسامبر سال 2002 به دليل كاهش سهم شركت در بازار جهاني و كاهش سود از سمت خويش كنار رفت. كانتالوپو در سال 1964 مسئول بخش كنترل در شركت مك دونالد بود. بعدها مديريت تجارت خارجي را در اين رستوران هاي زنجيره اي عهده دار شد. در سال 2002 نيز در مقام يكي از مديران مهم شركت بازنشسته شد. حالا كانتالوپو بازگشته است، اما اين بار در مقام مرد شماره يك، وي برنامه را تحت عنوان «برنامه اي براي پيروزي» مطرح كرده و قصد دارد با استفاده از اين برنامه مجدداً شركت را به رشد وادارد. روزنامه آلماني زود دويچه سايتونگ اخيراً در گفت وگويي با كانتالوپو به بررسي چالش هاي موجود پيش روي بزرگ ترين مالك رستوران هاي زنجيره اي دنيا پرداخته است، شركتي كه بسياري آن را هماهنگ با مقاصد سلطه جويانه امپرياليسم آمريكا مي دانند. متن مصاحبه مدير شركت مك دونالد با كورنليا كنوست، خبرنگار زود دويچه سايتونگ، در زير از نظرتان مي گذرد.
•••
• آقاي كانتالوپو، معروف است كه شما بازي گلف را بيشتر از فعاليت تجاري دوست داريد. چرا حالا به جاي آنكه گلف بازي كنيد اينجا هستيد؟
حرف بالا هيچ گاه درست نبوده است. من عمرم را در شركت مك دونالد سپري كردم و مدت بازنشستگي ام حتي يك سال هم طول نكشيد. بعد از آنكه از من دعوت شد به شركت بازگردم بلافاصله برگشتم. من به اين شركت عشق مي ورزم و فكر مي كنم مي توانم كمكي در راه بازگشت آن به وضعيت سابقش باشم.
• شما 30 سال در مك دونالد كار كرده ايد و طي اين مدت مسيري رو به پيشرفت و موفقيت را طي كرده ايد. آيا فكر مي كنيد حالا واقعاً قادر خواهيد بود به موتور تحول در شركت بدل شويد؟
ما به تغييرات بنيادين و گسترده نياز نداريم. مشكلات ما آنقدر هم كه غالباً ذكر مي شود، بزرگ نيستند. در مورد خسارات ما در سه ماهه چهارم سال 2002 بزرگنمايي هاي زيادي صورت گرفت. علت مبهم بودن اوضاع بود. هيچ سالي به جز آن موقع ضرر ثبت نكرده ايم. ما گردش پول سالانه اي در حدود سه ميليارد دلار در سال داريم.
• با وجود اين سهامداران نگران هستند. هرچه كه باشد اين اولين بحران واقعي شركت از تأسيس خود يعني 42 سال پيش تاكنون است.
سهامداران نگرانند. اما ما با يك بحران واقعي و تمام عيار روبه رو نيستيم. در جهان برخي شرايط منفي به يك باره در كنار هم جمع شده اند و آمار و ارقام ما هم تحت تأثير آنها قرار گرفته اند. البته ما نيز فعاليت هاي اصلي خود را تا حدودي از نظر دور نگاه داشته ايم. حتماً شنيده ايد كه من طرح كلي شركت براي رشد را لغو كرده ام. مدت ها بود كه شركت دستيابي به رشد سالانه اي معادل ده تا پانزده درصد را هدف خويش قرار داده بود. من چنين هدفي را از برنامه كار مك دونالد حذف كرده ام. بعضي شركت ها مجبورند كلاً ساختار خود را تغيير دهند، زيرا الگوي تجاري آنها ديگر اقتضاي وضعيت موجود را نمي كند. اما الگوي تجارت مك دونالد نيازي به تغيير ندارد. تنها بايد روند افزايش تعداد شعبه هاي خود را متوقف كنيم. در حال حاضر روزانه 45 ميليون مشتري داريم. بايد به جاي افزايش تعداد رستوران ها بكوشيم تا در ميان تعداد بيشتري از مردم جهان انگيزه لازم براي رفتن به يكي از 30 هزار شعبه ما ايجاد شود.
• شما اعلام كرده ايد كه براي اجراي ايده فوق برنامه اي هجده ماهه را اجرا مي كنيد. اما آيا امپراتوري مك دونالد كه به موفقيت عادت كرده در موقعيتي هست كه بتواند تغييرات را بپذيرد و هضم كند؟
مك دونالد از زمان تأسيس خود تاكنون تغييرات شگرفي را پذيرفته است. به خصوص در بخش تجارت بين المللي تغييرات زيادي داشته ايم. در هندوستان رستوران هايي تأسيس كرده ايم كه هيچ نوع گوشت گاوي در ليست غذاي آنها مشاهده نمي شود. در ژاپن هم همبرگرهايي موسوم به «تيري آكي» عرضه مي كنيم. اين نشان از انعطاف پذيري ما دارد. حدود 5/1 ميليون نفر در مجموعه مك دونالد حضور دارند. آنها درك مي كنند كه از آنان چه چيزي خواسته مي شود. فكر نمي كنم طرح هاي من در اجرا با مقاومت زيادي روبه رو شوند.



• شما قصد داريد غذاهاي ارزان تري در ليست غذاهاي رستوران هايتان قرار دهيد، غذاهايي مثل سالاد به همراه يك برش از جوجه كباب. آيا چنين كاري با وجهه سابق شما در مقام عرضه كننده غذاهاي آسان و سريع همخواني دارد؟
جواب خيلي ساده است. ما به مشتري هر چيزي را كه بخواهد مي فروشيم. امروز همبرگر تنها بخش كوچكي از بازار ما را تشكيل مي دهد.
• در ايالات متحده در مواردي شكاياتي عليه شما صورت گرفت كه در آنها مك دونالد متهم به بي توجهي به مسائل بهداشتي و در نتيجه ايجاد اضافه وزن در بدن كودكان شده بود. آيا اقدام شما در روي آوردن به غذاهاي جديد به علت ترس از اتهام فوق نيست؟
هر كدام از ما آزاد است كه در مورد نوع غذايش خودش تصميم بگيرد. ما گوشت، نان و سيب زميني سرو مي كنيم. اينها چيزهايي هستند كه مردم هميشه و همه جا مي خورند. غذاهاي مذكور غذاهاي سالمي هستند. آنچه كه ما سرو مي كنيم با هر نوع رژيم غذايي جور درمي آيد. مشكل اضافه وزن بيشتر مربوط مي شود به سبك زندگي افراد. به عنوان مثال كمبود تحرك يكي از علل آن است. بيش از حد تلويزيون تماشا كردن، ساعت ها به بازي هاي رايانه اي مشغول بودن و نپرداختن به ورزش به اندازه كافي در مدارس از جمله علل اضافه وزن هستند. به جاي آنكه كسي بخواهد ما را به معذرت خواهي وادار كند بايد در عادات فوق تغيير ايجاد كند.
• سياست هاي مربوط به قيمت گذاري تا چه حد در موفقيت شركت ها تأثيرگذار هستند؟ آيا جنگ قيمت در زمينه همبرگر ادامه خواهد يافت؟
ما يك بوتيك كالاهاي اشرافي نيستيم، بلكه عرضه كننده اي فراگير محسوب مي شويم كه به صورت انبوه محصول خويش را مي فروشد. لذا قيمت مناسب داشتن برايمان فوق العاده مهم است. اگر به قيمت ها توجه نمي كرديم الان به جايي كه هستيم نمي رسيديم. طبيعي است كه ساير شركت ها هم به رقابت بر سر قيمت ها توجه داشته باشند. ما به عنوان هدايت كننده و قدرت اول بازار در تصميم گيري هاي خويش پيرامون قيمت ها به رقبايي كه به سختي يك چهارم ما گستردگي دارند، توجه و واكنشي نشان نمي دهيم. مدتي يك بخش از بازار را به دست مي آوريم و بعد آن را از دست مي دهيم. اين بده و بستان ها زيادند اما در مجموع ما در اغلب بازارهايي كه در آنها فعاليت مي كنيم قدرت برتر هستيم.
• خب به رقبايتان توجه چنداني نمي كنيد، اما آيا با سهامدارانتان هم همين رفتار را داريد؟
وقتي مشتريانمان را راضي كنيم، تمامي ديگر گروه هايي نيز كه در شركت منافعي دارند سود مي برند. تحليلگران بازار سهام مطالب زيادي راجع به جنبه هاي مالي برنامه شركت ها مي نويسند. آنها همچنين به نحوه سرمايه گذاري ها و كاهش بدهي ها توجه زيادي مي كنند. اما موضوع كاملاً مهم و اصلي رضايت مشتري است. برخورد دوستانه، سرعت، نظافت و تميزي و همچنين كيفيت محصول از همه چيز مهم تر هستند.
• آيا موضوع رواج جنون گاوي هنوز هم براي شما مشكل زا است؟ آيا اصلاً ديگر به آن توجه داريد؟
بله به آن توجه داريم، اما ديگر مشكل ساز نيست. مشتريان به عادات سابق غذا خوردنشان بازگشته اند. ميزان فروش گوشت هم به سطح سابق خود رسيده است.
• رشد ارزش يورو چه تأثيري بر فعاليت هايتان دارد؟
من عاشق يورو هستم. از رشد يورو هم استقبال مي كنم، زيرا ما تمامي مواد اوليه خود را به صورت محلي و با استفاده از واحد پول هر محل براي رستوران هاي آن محل تهيه مي كنيم. رشد يورو فقط يك پيامد براي ما دارد: سودمان بر حسب دلار را افزايش مي دهد.
• جنگ عراق موجب ايجاد بي اعتمادي در روابط اروپا و آمريكا شده است. در بسياري از مناطق ديگر نيز نسبت به آمريكا اعتراضاتي صورت گرفته است. آيا اين وضعيت بر فعاليت ها و درآمدهاي شما تأثير مي گذارد؟
دائماً سوال فوق را مي شنوم. در اين زمينه نمي توانم پيامد قابل توجهي ببينم. شركت مك دونالد پلي ميان فرهنگ ها ايجاد مي كند. اگر چه مك دونالد ريشه هاي آمريكايي دارد، اما به عنوان مثال از 30 سال پيش در كشور آلمان هم فعاليت مي كند. مك دونالد در آلمان يك عرضه كننده محلي محسوب مي شود. اغلب مردم آلمان مي دانند همبرگرهايي كه مي خورند آلماني هستند نه آمريكايي. آنها مي دانند سيب زميني هايي كه مي خرند در كشورشان رشد كرده اند و سود برندگان از فروش محصولات مالياتشان را در آلمان مي پردازند. علت آنكه بازار ما در حال حاضر در كشور آلمان وضعيت مناسبي ندارد، ركود اقتصادي حاكم در كل كشور است. بسياري نيز حدس مي زنند كه به علت بحران عراق فعاليتمان در فرانسه كاهش پيدا مي كند. اما فرانسه طي 18 ماه گذشته يكي از بهترين بازارهايمان بوده است.
• با وجود اين بسياري مك دونالد را سمبل امپرياليسم آمريكا و يكي از پيامدهاي ناخوشايند جهاني سازي مي دانند. آيا اين تفكر عملكرد شما را تحت تأثير خود قرار نمي دهد؟
اگر اكثر مردم چنين نظري داشتند، مشتري چنداني پيدا نمي كرديم. ما شايد تنها عرضه كننده اي باشيم كه در 120 كشور حضور دارد و همه جا هم سودده است. به سبب رشدي كه پيدا كرده ايم زير ذره بين قرار مي گيريم. لذا به راحتي قابل تبديل شدن به هدف حملات كساني هستيم كه قصد دارند توجه عموم را صرفاً جلب كنند.
منبع: زود دويچه سايتونگ