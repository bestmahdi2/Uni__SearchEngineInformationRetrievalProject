گفت و گو با معاون محيط زيست انساني اداره كل محيط زيست تهران
راههاي نجات تهران از چنبره آلودگي
* در شرق تهران، مناطق كمرد، خرمدشت و سياه سنگ، از صنايع آلاينده، مثل آبكاري ها و ريخته گري ها، پاكسازي خواهد شد.
مهندس ايرج فرشاد معاون محيط زيست انساني اداره كل حفاظت محيط زيست استان تهران و مدير كل اسبق اداره حفاظت محيط زيست اردبيل را در بين حاضرين در جمع برگزار كنندگان روز پاكسازي كوهستان در ميدان سربند ملاقات كرديم و با وي درباره «ضرورت حفظ محيط هاي طبيعي اطراف تهران جهت جلب طبيعتگردان» گفت و گو كرده ايم:
* حفظ محيط كوهستان يك وظيفه عمومي است كه تنها با برگزاري يك روزه طرح پاكسازي به نتيجه مطلوب نخواهد رسيد و نياز به برنامه ريزي دقيق و درازمدت دارد. در اين زمينه چه برنامه اي داريد؟
- البته اين كار سالي يك روز و به عنوان يك حركت نمادين انجام مي شود، ولي همين حركت هاست كه با ارائه بروشور، به همراه كيسه زباله و دستكش، جنبه آموزشي دارد و بهتر است كه اين طرح در يك روز خلاصه نشود و در طول سال به طور متوالي انجام بگيرد، تا به صورت يك فرهنگ دربيايد. متأسفانه اگر در مسير كوه حركت كنيد مي بينيد كه كساني كه به كوه مي روند، زباله ها را در كنار مسير انباشته كرده اند و از آن مهمتر مسئله زباله هاي كافه رستوران هاست كه در كنار رودخانه تخليه مي شود، و بايد با اين قضيه حتماً برخورد شود و بدتر از آن زباله هايي است كه روزهاي غيرتعطيل توسط مأموران شهرداري به جاي انتقال از محل، آتش زده مي شود. ما هنوز در قشر كوهنورد حرفه اي مان نيز مشكل دفع زباله را، حتي در ارتفاعات بالاتر از 3500 متر، داريم.
و اما در مورد ضرورت حفظ كوهستان ها؛ طبيعتگردي امروز در بين مردم شهرنشين به شكل يك ضرورت درآمده و اگر مردم براي تفرجشان هزينه نكنند حتماً اين هزينه را براي درمان صرف خواهند كرد. بنابراين حفظ و پاكسازي محيط هاي طبيعي در اطراف شهرها يك امر ضروري است و عدم جمع آوري زباله معضلات زيادي را به دنبال خواهد داشت كه از آن جمله مي توان به تجمع انواع حيوانات مؤذي از جمله موش، حشرات و... بدمنظره شدن محيط چه در محيط هاي باز كه زباله پخش مي شود و چه در محيط هاي بسته مثل كوه كه در يك جا تجمع پيدا مي كند، آلوده شدن آب هاي زيرزميني به واسطه شيرابه حاصل از زباله، آلودگي هوا به خاطر آتش زدن آن، آلودگي خاك و...
* خوب اينها مشكلاتي است كه بركسي پوشيده نيست چه راهكارهايي را پيشنهاد مي كنيد؟
- شهرداري بايد نظارت دقيقي بر روي كافه رستوران ها داشته باشد كه زباله هايشان را در كنار رودخانه ها تخليه نكنند و حتي براي آنها جريمه قايل بشود. البته در ابتداي امر بايد روي آموزش آنها كار بكنند و به آنها بقبولانند كه هرچه محيط تميزتر باشد مراجعين بيشتري خواهند داشت. آموزش به عنوان يك اصل است و اگر پذيرفته شد بايد از اهرم هاي قانوني استفاده شود.
* يعني تنها شهرداري مسئول حفظ اين گونه محيط هاست؟
- شما شاهديد كه خدمات رساني به پارك هاي داخلي به راحتي توسط شهرداري بعد از روزهاي تعطيل انجام مي گيرد. ولي مشكل عمده ما در مورد دشت ها، كوه ها و كلاً مناطق طبيعي حومه شهرهاست كه طبق اصل 50 قانون اساسي حفاظت از آنها يك وظيفه ملي است و رسانه هاي گروهي مي توانند با آموزش عمومي مردم در اين راه مؤثر  باشند. البته اگر دقت كنيد مي بينيد كه روند آموزش و اطلاع رساني در سال هاي اخير بسيار خوب بوده و اذهان عمومي با لزوم مصون نگه داشتن محيط هاي طبيعي از انواع آلودگي ها ناآشنا نيست.
اداره كل محيط زيست استان تهران طرح پاكسازي كوهستان را دوبار در سال، در روزهاي 4 مهر و 13 فروردين، اجرا مي كند. ولي واضح است كه اين دو روز اصلاً كافي نيست و جرايد، راديو و تلويزيون وظيفه خطيري در اين جهت برعهده دارند كه روزنامه همشهري در ارتباط با مسايل زيست محيطي رسالتش را انجام داده با مطالبي كه به طور مداوم پيرامون مسايل مختلف زيست محيطي چه طبيعي و چه انساني ارائه مي كند. متأسفانه اين موضوع در روزنامه هاي ديگر به جز در مواقع بحراني جدي گرفته نمي شود.
* علاوه بر مسيرهاي كوهنوردي مرسوم در تهران كه ديگرظرفيت جذب توريسم را دارا نيستند، جاهايي مثل لتيان، دماوند و جاجرود را داريم كه متأسفانه جاجرود با ادامه اين روند تخريب و ساخت و سازي كه از سوي صنايع در پيش گرفته شده به خاطر ه ها خواهد پيوست. آيا تمهيداتي در جهت ممانعت از اين گونه تخريب ها انديشيده ايد؟
- چون مسئوليت منطقه جاجرود با اداره كل محيط زيست استان تهران است، بايد توضيح بدهم در ارتباط با انتقال صنايع ما كارمان را شروع كرده ايم و پليس ساختماني مركب از ارگان هاي مختلف مثل محيط زيست، بخشداري، نيروي انتظامي و... كه هميشه در حال گشت در منطقه هستند. البته ساخت و سازهاي غيرمجاز در منطقه به دو شكل است، يكي به صورت مسكوني و ديگري به صورت صنعتي كه جلو هر دو اينها گرفته خواهد شد. در مورد منطقه شرق تهران، يعني مناطق كمرد، خرمدشت و سياه سنگ، با هماهنگي قوه قضائيه طرحي پيرامون تعطيلي و انتقال آبكاري ها و ريخته گري ها، به جهت اينكه آلودگيشان شامل فلزات سنگين است كه آلودگي شديد آب هاي زيرزميني را در پي خواهد داشت، در حال اجراست و بعداز دادن دومين اخطار- كه همراه با يك مهلت 48 ساعته جهت خارج كردن وسايل مورد نياز است- واحد، پلمب خواهد شد و اين طرح به طور كامل در منطقه كمرد پياده شده است، البته در بعضي موارد پيش مي آيد كه پلمب را مي شكنند. براي اين افراد هم با مراجع قضايي هماهنگ شده و پس از بررسي كارشناسي، صاحبان صنايع آلاينده شكننده پلمب، به 6 ماه زندان در مرحله اول محكوم خواهد شد و با شروع اين طرح و بعد از جا افتادن لزوم انتقال آبكاري ها و ريخته گري ها براي صاحبان اين صنايع، خودشان درصدد معرفي ديگر مراكز برآمدند. حتي آبكاري ها و ريخته گري هايي كه به صورت زيرپله اي مشغول به كار بودند، توسط ساكنان محلي  شناسايي و اعلام گرديد و خودشان پيگير شدند جهت گرفتن زمين براي انتقال به مناطق مثل حوزه استحفاظي دماوند و فيروزكوه، شهرك عباس آباد در حوزه استحفاظي پاكدشت كه البته اين طرح بايد مصوب بشود. در ديگر قسمت هاي استان، ادارات ما در ساوجبلاغ، كرج، اسلامشهر، رباط كريم، شهريار، شهرري، دماوند، اين كار را همزمان شروع كرده اند.



* آيا در مورد چرم سازي هاي مستقر در جنوب تهران نيز اقداماتي صورت گرفته؟
- اين چرم سازي ها عمدتاً در مناطق ورامين و شهرري بودند و به شهرك صنعتي چرم شهر و سالاريه در محدوده40 كيلومتري جنوب ورامين منتقل شدند. البته تعدادي از آنها كه به صورت زيرپله اي و پنهان كار مي كنند قرار است جهت شناسايي آنها با شهرداري هاي مناطق هماهنگي صورت بگيرد.
* تاكنون چند درصد از چرم سازي هاي ورامين و شهرري ساماندهي شده اند؟
- تمام چرم سازي هايي كه در معرض ديد عموم بوده تعطيل شده اند، ولي چند مورد شكستن پلمب داشتيم كه پرونده شان در دست مراجع قضايي است. اما در مورد عده اي كه هنوز شناسايي نشده اند، در تلاشيم كه آنها را شناسايي كنيم، چون اگر چند تا را شناسايي كنيم، بقيه را معرفي خواهند كرد.
* آيا طرحي در جهت تشويق صنايعي كه به طور داوطلبانه از محدوده شهري خارج بشوند داريد؟
- بله. دولت براي صنايعي كه به طور داوطلبانه به خارج از شعاع 120 كيلومتري شهر تهران منتقل شوند، معافيت ده ساله مالياتي در نظر گرفته است و اين معافيت شامل همه مي شود، چه آنهايي كه به شهرك هاي صنعتي بروند و چه به مناطق غيرصنعتي و اخيراً نيز قانوني در مجلس به تصويب رسيده كه در شوراي نگهبان در حال بررسي است كه براساس آن، كليه واحدهاي صنعتي مجاز و غيرآلاينده كه در داخل شهر تهران فعاليت دارند، چنانچه به شهرك هاي صنعتي مصوب بروند تا 5 سال از ماليات معاف خواهند بود.
* براي حفاظت از مناطق توريست پذير چه اقداماتي صورت گرفته است؟
- سازمان محيط زيست چيزي حدود40 تا50 درصد از مناطق طبيعي استان تهران را به عنوان مناطق چهارگانه تحت حفاظت دارد. پاركهاي ملي لار، خجير، سرخه حصار و مناطق حفاظت شده جاجرود، لار و...
استان تهران نظارت كاملاً دقيقي بر آنها دارد و اكوتوريسم هم براي تفرج ترجيح مي دهد به جاهاي بكر برود. در مورد رودخانه كرج هم كه حفاظت شده است، نظارت كامل بر روي جمع آوري زباله و حمل آنها از محل صورت مي گيرد. اما در مورد لتيان، به دليل گردشگران بيش از ظرفيتي كه در روزهاي پنجشنبه و جمعه در آنجا تجمع پيدا مي كنند،ما با مشكل مواجهيم. البته جلساتمان در مورد ساماندهي اين منطقه و جمع آوري و انتقال زباله هاي اطراف سد به كهريزك، همچنان ادامه دارد.
و توصيه من به عزيزان طبيعت گرد اين است كه كوهستان ها و طبيعت را، كه يك تفرجگاه مجاني است و در اختيار تمام اقشار جامعه قرار دارد، با هزينه اي كم- به اندازه يك كيسه زباله- حفظ بكنند.