فيلمهاي برگزيده نيروهاي مسلح در بخش جنبي جشنواره فجر
هيأت داوران معاونت فرهنگي - هنري ستاد كل نيروهاي مسلح با صدور بيانيه اي برگزيدگان خود در بخش جنبي جشنواره فيلم فجر را معرفي كرد.
در بخشي از اين بيانيه آمده است: ضمن اظهار تاسف از نبودن فيلمي راجع به صحنه هاي حماسي دفاع مقدس براي
اولين بار در جشنواره فيلم فجر امسال، اميدوار است كه در سالهاي آتي شاهد روايات صادقانه از حكايت پرماجراي ايثارگري هاي نيروهاي مسلح باشيم و فيلمسازان توانمند ما به قدر وسع خود از آن گنجينه فياض استخراج نمايند كه در جهان پرطمطراق و نيرنگ، سخت به اتحاد و يكپارچگي و روحيه معنوي نيازمنديم و بر اين نكته پامي فشاريم كه هيچ رونق و توسعه اقتصادي، اجتماعي و فرهنگي بدون امنيت پايدار و نيروهاي مسلح مقتدر و آماده دفاع حاصل نمي گردد.
هيأت داوري نيروهاي مسلح براين اساس لوح ويژه تقدير خود را به همراه 5 سكه نيم بهار آزادي به بازي هنرمندانه پرويز پرستويي بعنوان يك جانباز مدافع ارزشها و درستكاري در فيلم سينمايي ديوانه اي از قفس پريد و همچنين لوح تقدير و 5 سكه نيم بهار آزادي را به حسين ياري در فيلم سينمايي نغمه بخاطر ايفاي بازي هنرمندانه در نقش يك جانباز متعهد اهدا كرد.
در بخش فيلمنامه نيز لوح ويژه تقدير و 5 سكه بهار آزادي به ابوالقاسم طالبي به خاطر فيلمنامه نغمه اهدا شد.
همچنين دفتر امور زنان معاونت فرهنگي ستاد كل نيروهاي مسلح به منظور تقدير از نگاه بالنده به مقوله خانواده و به تصوير درآوردن جلوه هاي فداكاري زنان ايثارگر در بيست و يكمين جشنواره فيلم فجر لوح تقدير خود را به همراه 5 سكه بهار آزادي به سازنده فيلم نغمه تقديم كرد و به حميرا رياضي به خاطر بازي در فيلم نغمه لوح تقدير و 5 سكه نيم بهار آزادي اهدا شد.
لوح تقدير ستاد كل نيروهاي مسلح نيز به نويسنده و كارگردان فيلم سالهاي خمين تعلق گرفت.
جشنواره فيلم سبز در لارستان
در اين جشنواره 46 فيلم كوتاه و بلند از ميان 400 فيلم دريافت شده از سراسر كشور و همچنين كشورهاي مختلف جهان انتخاب شده و براي بيش از 3000 نفر تماشاچي در پنج سالن اين شهرستان به نمايش درآمد.
اين جشنواره به همت آموزش و پرورش، شهرداري و تشكل دوستداران محيط زيست فارس شعبه لارستان به منظور افزايش آگاهي هاي مردم درخصوص حفاظت محيط زيست از 3 تا 8 اسفند همزمان با تهران و شيراز در لارستان برگزار شد و به دليل استقبال گسترده مردم با پنج روز تمديد به كار خود پايان داد.