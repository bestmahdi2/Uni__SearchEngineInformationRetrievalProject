نرخ جديد آرد، قند و شكر ابلاغ شد
شوراي اقتصاد نرخ آرد، قند و شكر، پودرهاي شوينده و ميزان توزيع شير يارانه اي را تصويب كرد.
براساس اين مصوبه قيمت آرد براي مصرف در نانوايي هاي شهري، روستايي، كميته امداد، سازمان بهزيستي و آرد خام براي مصارف روستايي و عشايري به ازاي هر كيلوگرم 70 ريال تعيين شد.
همچنين قيمت آرد مصارف آزادپزي، خام شهري، زندان ها، نيروي نظامي و انتظامي، ارگان ها، نان سنتي و ماشيني انبوه پز و آرد مورد مصرف در نان هاي حجيم 360 ريال به ازاي  هر كيلوگرم اعلام شد.
براين اساس آرد مورد مصرف صنفي و صنعتي با قيمت هر كيلوگرم 1400 ريال و آرد سبوس با قيمت هر كيلوگرم 500 ريال فروخته خواهد شد.
در اين مصوبه تأكيد شده، تفكيك قيمت انواع آرد مصارف صنفي و صنعتي برحسب آرد نول، ستاره، سبوس گرفته و در صورت لزوم سنگي، توسط سازمان حمايت مصرف كنندگان و توليدكنندگان با هماهنگي سازمان غله كشور تعيين مي شود.
شوراي اقتصاد در ادامه نرخ فروش شكر را برابر هر كيلوگرم 3 هزار و 993 ريال اعلام كرده است.
طبق مصوبات اين شورا مقرر شد: در مجموع يك ميليون و 84 هزار تن انواع شير يارانه اي، تلفيقي و مدارس در سطح كشور توزيع شود.
بر اين اساس نرخ فروش انواع پودرهاي شوينده با حداكثر 5 درصد افزايش براي پودرهاي دستي و حداكثر 10 درصد براي پودرهاي ماشيني توسط سازمان حمايت مصرف كنندگان و توليدكنندگان اعلام خواهد شد.
اين مصوبه 18 تيرماه امسال براي اجرا به وزارتخانه هاي بازرگاني، جهاد كشاورزي، صنايع و معادن، فرهنگ و ارشاد اسلامي و دفاع ابلاغ شده است.