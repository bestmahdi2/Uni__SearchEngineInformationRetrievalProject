سايه روشن موسيقي
همچنان درباره كتاب «سروش مردم»
الف- نجوا
a_najva @ hamshari.org
ماجراي انتشار كتاب ها و مصاحبه هايي كه به نام استاد شجريان و اما بدون آگاهي ايشان صورت گرفته و منتشر مي شود، همچنان ادامه دارد. پس از آنكه هفته گذشته بيانيه اي پرعتاب و خطاب از جناب شجريان درباره مصاحبه ساختگي اش در نشريه موسيقي قرن 21، انتشار عمومي يافت، اين بار معاونت فرهنگي وزارت فرهنگ و ارشاد اسلامي كه مسئوليت دادن مجوز به كتاب ها را دارد و كتاب «سروش مردم» كه اعتراض آقاي شجريان را به دنبال داشت، از سوي همين مجموعه مجوز انتشار گرفت، در بيانيه اي خبر توقيف كتاب سروش مردم را تكذيب كرد. در بخشي از اين بيانيه آمده است، «متأسفانه در برخي از مطبوعات شايعه شده بود كه از سوي وزارت فرهنگ و ارشاد اسلامي كتاب مذكور توقيف يا جمع آوري شده است كه بدين وسيله تكذيب مي شود. در اين اطلاعيه همچنين خبر داده شده است كه اين كتاب در يك نوبت به چاپ رسيده و درخواستي براي چاپ دوم كتاب به اداره كتاب وزارت فرهنگ و ارشاد اسلامي نرسيده است. اگرچه روابط عمومي معاونت فرهنگي خبري از ارسال دوباره كتاب نداده است، اما حداقل چاپ دوم كتاب در بازار وجود دارد. جالب توجه اين كه علي اصغر رمضانپور، معاون فرهنگي وزير از جمله سه نفر مصاحبه كننده اي است كه كتاب «راز مانا»(كتاب مورد تأييد استاد شجريان)را تدوين كرده اند كه عمدتاً مطالب كتاب «سروش مردم»، برداشت از همين كتاب است. در حالي كه بسياري از علاقه مندان به دنبال كتاب «راز مانا» هستند اما ناشر از انتشار مجدد آن به دلايلي پرهيز مي كند.
پيرنياكان و شكل دهي گروهي منسجم



داريوش پيرنياكان و گروه شهنازي در اجراي سه شب خود در تالار وحدت(30 و 31 مرداد و اول شهريور)توانستند از فضاي سنتي گذشته خود اندكي فاصله بگيرند واين البته به دست نيامد جز با تزريق برخي نوازندگان باتجربه و جوان كه از جمله چهره هاي شناخته شده موسيقي سنتي به شمار مي آيند و آشنايي كامل و دقيقي با رديفهاي مختلف موسيقي، از جمله رديف عالي مرحوم شهنازي دارند. حضور برادران پورناظري كه در چند سال اخير تجربه هاي مثبت و مؤثري را در گروه نوازي و تلفيق موسيقي سنتي با ملوديها و ريتمهاي كردي پشت سر گذاشته اند و ني نوازي استاد حسن ناهيد از ديگر ويژگيهاي اين گروه است كه درصورت حفظ همين بافت و ساخت مي تواند در آينده حرفهاي تازه اي براي گفتن داشته باشد.
گروه شهنازي در اجراهاي خود در بخش نخست پيش  درآمد، تكنوازي تار، چهار مضراب، ساز و آواز، تصنيف مخالف، ساز و آواز و رنگي از علي اكبر شهنازي را اجرا كردند. در بخش دوم نيز، پيش درآمد، ساز و آواز، تصنيف، دونوازي، ساز و آواز، تصنيف مرغ سحر و رنگ اجرا شد.
در گروه شهنازي علاوه بر پيرنياكان و نوربخش هنرمنداني چون حسن ناهيد، بهزاد بابايي، سيامك بناني، احمد رضاخواه، آرش كامور و برادران پورناظري عضويت دارند.
اين گروه قرار است در اجراي بعدي آثار داريوش پيرنياكان را اجرا كند.
در آخرين لحظاتي كه اين خبر تنظيم مي شد، نمابري به دست ما رسيد كه از اجراي گروهي با نام سپهر در پروژه آواها و بناها حكايت مي كرد. جالب توجه اينكه سرپرست اين گروه پيرنياكان و خواننده آن هم حميدرضا نوربخش بودند.



جشنواره جهاني سنتورنوازان و جاي خالي برخي سنتورنوازان نامي ايران
از جمله خبرهاي مهم ديگري كه عليرغم اهميت آن هنوز سروصدا و تبليغي براي آن صورت نگرفته است، برگزاري جشنواره جهاني سنتور در فرهنگسراي نياوران است. در اين جشنواره كه قرار است از 10 تا 13 شهريور در اين محل برگزار شود از ايران؛ مجيد كياني، سعيد ثابت(با همنوازي محمد اسماعيلي)از بلغارستان آنجلو مليكوف، از هند راهول شارما و شفاعت خان، از سوييس باربارا شوفر، از يونان؛ ماريوس پاپاداس، از مجارستان ويكتوريا هرنچكا، از بلاروس، كانسيارينا آنوخنيا، از اسلواكي مارتينا كريگفكا،  از چين، يانگ كين ژاهو... حضور دارند.
در اين ميان جاي چهره هايي چون پرويز مشكاتيان، پشنگ كامكار، اردوان كامكار و... چند تن از سنتورنوازان خالي است و جا داشت كه مسئولان جشنواره درباره نبود اين چهره ها توضيح قانع كننده اي به جامعه موسيقي مي دادند.