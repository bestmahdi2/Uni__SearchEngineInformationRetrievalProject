ورزش و سياست
تاريخچه ورزش و سياست - 2
سهيلا قاسمي
ورزش و فاشيسم
ابزارگرايي ورزش با روي كار آمدن دولت هاي توتاليتر به اوج مي رسد. فاشيسم ايتاليا اين ابزارگرايي را با افراط در فوتبال آغاز كرد. همچنان كه اينياسيو رامونه، سردبير لوموند ديپلماتيك مي گويد فاشيست ها فكر مي كنند كه فوتبال امكان مي دهد جمعيت قابل توجهي در اين فضاي موافق گرد هم آيند، فشار بسياري تحمل كنند و غليان هاي ملي و احساسات جمعي بسياري به وجود آورند. رژيم فاشيست به ورزشكاران ايتاليايي امكان مي دهد در صحنه هاي بين المللي حاضر شوند. در سال هاي دهه 20 و،30 استاديوم هايي در تمامي ايتاليا ساخته شدند. به عنوان مثال بنيتو موسوليني استاديومي با نام خود در تورين ساخت كه ظرفيت پنجاه هزار نفر داشت.
نقطه اوج اين مسئله سال 1934 و زماني بود كه ايتاليا دومين جام جهاني فوتبال را سازماندهي كرد و براي تبليغ آن تصوير فوتباليستي با دست هاي باز را طراحي كرد.
رئيس فدراسيون فوتبال ايتاليا به نام ژنرال واكارو اعلام كرد كه هدف نهايي اين سازماندهي نشان دادن ايده آل فاشيسم ورزشي در سراسر جهان است. ايتاليا قهرمان اين جام شد. پس از اين پيروزي روزنامه ايل مساجرو نوشت: «با افراشته شدن پرچم سه رنگ ايتاليا در بالاترين نقطه استاديوم، مردم احساس مي كردند كه در زيباترين ورزش جهان از همه دنيا پيشي گرفته اند و در اين لحظه بود كه پيروزي بزرگ آنها كه ثمره تلاش زيادشان بود، موجب شد كه نسبت به رهبرشان اداي قدرشناسي كنند. به نام موسوليني تيم ما در فلورانس، مادريد و رم به نبرد پرداخت تا عنواني جهاني را فتح كند. »
نازيسم به تقليد از رژيم موسوليني پرداخت. به زودي هيتلر هم متوجه منافعي شد كه ورزش مي توانست برايش به ارمغان آورد. او در «نبرد من» مي نويسد: «ميليون ها نفر به سمت ورزش كشيده مي شوند. اين احساس با عشق به وطن همراه است. اين روحيه تهاجمي ورزشي مي تواند طي دو سال تغيير شكل داده و به يك ارتش كامل تبديل شود. » سازماندهي بازي هاي المپيك 1936 در آلمان صورت گرفت(اين تصميم پيش از به قدرت رسيدن هيتلر گرفته شده بود). نازي ها از اين فرصت غيرمنتظره استفاده كردند(در شرايطي كه آلمان در عرصه بين المللي منزوي شده بود)تا قدرت ايدئولوژي خود را به همگان نشان دهند. فانك، دستيار كوبلز مي گويد: «بازي هاي المپيك فرصتي براي تبليغ به دست مي دهند كه هيچ فرصتي در تاريخ جهان امكان آن را فراهم نكرده است. » بازي هاي المپيك برلين موفقيتي بين المللي بود كه به رژيم نازي امكان داد قدرت خود را به واسطه جشن هاي باشكوه و پيروزي هاي متعدد ورزشكاران آلماني به معرض نمايش بگذارد. اين موفقيت مقدمه فتح هاي نظامي او شد.
ورزش به عنوان ابزار
پس از جنگ جهاني دوم، شكست فاشيسم و نازيسم به منزله پايان ابزارگرايي ورزشي نبود. از سال،1948 اريك هونكر كه در آن زمان دبير كل حزب كمونيست rda بود، اعلام كرد: «ورزش فقط هدفي براي خودش نيست و وسيله اي است براي رسيدن به اهداف ديگر». ورزش همانند طبلي پرطنين براي قدرت هاي بزرگ است و به دولت هاي بسياري امكان مي دهد تا به مشهوريت در عرصه هاي بين المللي دست يابند. همچنين با افزايش پوشش رسانه اي ورزش، سياسي شدن آن نيز بيشتر شده است.
كشورهاي بلوك شرق و روسيه نيز از ورزش و موفقيت هاي ورزشي به عنوان ابزار استفاده مي كردند. اين پيروزي هاي ورزشي زمينه موفقيت هاي بزرگ تري بودند. حزب هاي جوانان تاسيس شدند و نبردهاي ورزشي اي ترتيب دادند كه به منزله تبليغي عظيم بودند. به گفته اينياسيورامونه رژيم هاي استاليني از تسليم شدن در برابر بدترين انتخاب ها ترديدي به خود راه نمي دادند: رام كردن، تطبيق با شرايط و دوپينگ براي قهرمان پروري و برافراشتن پرچم هاي سياسي خود اصلي ترين هدف آنها از پرداختن به ورزش بود. پس از بازي هاي المپيك مونيخ در سال،1962 پراوادا نوشت: «پيروزي هاي بزرگ اتحاديه شوروي و كشورهاي دوست و برادر دليل روشني هستند بر اين ادعا كه سوسياليسم سيستمي است كه با فعاليت هاي جسمي و روحي بشر كاملاً انطباق دارد. »
اتحاديه جماهير شوروي و آمريكا در شرايط جنگ سرد به كمك ورزشكاران نوعي جنگ به راه انداختند. جرارد فورد رئيس ايالات متحده آمريكا در سال 1964 اهداف آمريكايي را به اين شكل بيان كرد: «آيا توجه كرده ايم كه رقابت هاي پيروزمندانه با ساير ملت ها تا چه حد اهميت دارند(... )آمريكايي ها با توجه به رهبر بودنشان بايد جايگاهشان را به دست آورند(... )با توجه به آنچه كه ورزش به دولت ها عرضه مي دارد، يك موفقيت ورزشي مي تواند براي ملت ها به منزله يك پيروزي نظامي باشد. » جزيره كوچك كوبا هم منافع سياسي و ايدئولوژيكي ورزش را درك كرده است موفقيت كوبايي ها در عرصه هاي مختلف ورزشي مي تواند نمايشي از رژيم فيدل كاسترو در برابر تحريم هاي آمريكا باشد.
روشي براي رسيدن به شهرت
شركت در مسابقات مهم و مهم تر از آن سازماندهي يك رويداد ورزشي در سطح بين المللي(مثل بازي هاي المپيك يا جام جهاني فوتبال)مي تواند به رژيم هاي ديكتاتور و مستبد امكان دهد تا به نوعي مشروعيت يابند.
آرژانتين ژنرال ويدلا با سازماندهي جام جهاني 1968 توسط جامعه جهاني به رسميت شناخته شد. بازي هاي المپيك مونيخ 1962 هم به ويلي براندت و سوسيال دموكرات ها امكان داد تا به كمك بازي هاي برلين، آلماني دموكراتيك و به دور از شياطين سابق آن را پيش برانند. نمونه ديگري نيز كه ذكر آن لازم به نظر مي رسد مسئله آفريقاي جنوبي است كه در سال 1996 براي اولين بار جام ملت هاي آفريقا را ميزباني كرد. هدف آنها اين بود كه به جامعه آفريقا ملحق شوند. حسن دوم با نااميدي بسيار كوشيد تا يك جام جهاني فوتبال را ميزباني كند. مراكش هم كه در تلاش بود رهبري جهان عرب را به دست بگيرد، ميزباني رويدادهاي مهمي مثل بازي هاي مديترانه اي يا بازي هاي اتحاديه اعراب را سازماندهي كرد. در هر رويداد مهم ورزشي كه شكل مي گيرد، كشورهاي متعدد و در اصل قدرت هاي بزرگ و دولت هايي كه مي خواهند خود را اثبات كنند، نامزدي خود را اعلام مي كنند و تسليم نبردي واقعي مي شوند.