جلال طالباني:
مي خواهيم شركت هاي ايراني در عراق فعال باشند
جلال  طالباني ،رهبر اتحاديه  ميهني  كردستان  عراق  و عضو شوراي  انتقالي اين  كشور عصر ديروز وارد تهران  شد.
وي  پس  از ورود به  تهران  در جمع  خبرنگاران  درباره  اقدامات  شوراي انتقالي  عراق ، گفت : شوراي  انتقالي  عراق  گام هاي  بزرگي  برداشته است  كه تعيين  وزرا يكي  از آنهاست  و در حال  حاضر وزارت خانه ها به كار افتاده اند تا بتوانند در مدتي  كم  به  نفع  مردم  عراق  كارهايي  انجام  دهند.
به گزارش ايرنا، طالباني  در پاسخ  به  سئوالي  درخصوص  واكنش  شوراي  انتقالي  عراق  به  حضور نيروهاي  ترك  در شمال  اين  كشور، گفت : همه  اعضاي  شوراي  انتقالي  با حضور نيروهاي  كشورهاي  همسايه  و از جمله  تركها مخالفند.ما دراين  مورد نگراني خود را به  پل  برمر نماينده  آمريكا در عراق  ابلاغ  كرديم . وي  گفت:ما فكر مي كنيم  امنيت  كشور عراق  تنها به  دست  مردم  عراق  محقق مي  شود نه  به  دست  نيروهاي  بيگانه .
طالباني در پاسخ  به  سئوالي  درباره  اهتزاز پرچم  عراق  در كردستان ، گفت : اين  پرچم  در كردستان  عراق  به  اهتزاز درآمده است  زيرا ما همه  عراقي  هستيم  و حتي  اگر حكومت  فدرال  هم  بخواهيم  در چارچوب عراق  است . رهبر اتحاديه  ميهني  كردستان  عراق  تاكيد كرد:ما ضروري  و لازم  مي دانيم  كه  زير پرچم  عراق  باشيم  نه  پرچم  صدام  حسين .
اين  عضو شوراي  انتقالي  عراق  درباره  سرنوشت  مستند سازان  ايراني  دربند در عراق  گفت :انشاءالله  در ماه  آينده  كه  من  رئيس  شوراي  انتقالي  عراق  خواهم شد تلاش  گسترده اي  خواهم  كرد تا آنان  آزاد شوند.
وي  در خصوص  نحوه  تدوين  قانون اساسي  عراق ،گفت : تاكنون  چند پيشنهاد مطرح  شده است  مثلا آيت الله  سيستاني پيشنهاد داده اند كه  مجلسي  انتخاب  شود كه  تدوين  قانون  اساسي  را به  عهده گيرد.
طالباني افزود: عده  ديگري  معتقدند كه  هياتي  ايجاد شود و پس  از تدوين  قانون  اساسي  آن را به  راي  مردم  بگذارند.
آنچه  ما در شوراي  انتقالي  به  آن  رسيديم  اين  است كه  بين  گروههاي  مختلف  عراقي  اعم  از شيعه  و سني  و عرب  و كرد در اين  زمينه توافق  حاصل  شود. وي  همچنين  با اشاره  به  جناياتي  كه  گروهك  منافقين  در حق  مردم  عراق انجام  داده اند، گفت : ما خواستار محاكمه  سران  اين  گروهك  تروريستي  هستيم .
طالباني  درباره  روابط خود با عبدالعزيز حكيم  گفت : ما دوستان  وهمپيمانان  ديرينه  هستيم  و همواره  با هم  مذاكره  مي كنيم .
رهبر اتحاديه  ميهني  كردستان  عراق  در پاسخ  به  سئوالي  درباره  امضاي قراردادهاي  همكاري  بين  كردستان  عراق  و ايران ، گفت : مسئولان  كردستان  درسليمانيه  با استانداري  كرمانشاه  قراردادهاي  همكاري  اقتصادي  و تجاري  بسته اند زيرا ما مي خواهيم  شركت هاي  ايراني  در عراق  فعال  باشند و به  بازسازي اين  كشور كمك  كنند. وي  از كشورهاي  عضو كنفرانس  اسلامي  درخواست  كرد كه  جاي  عراق  را در كنفرانس هاي  خود خالي  نگذارند و تاكيد كرد: گرچه  شوراي  انتقالي  عراق انتخابي  نبوده  است  اما نيروهايي  كه  در آن  عضويت  دارند همه  از نيروهاي بانفوذي  هستند كه  سالها مبارزه  كرده اند و خون  داده اند.