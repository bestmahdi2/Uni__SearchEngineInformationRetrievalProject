مبارزه با مشكلات كليد خوشبختي
ناصحين مشفق به اشتباه اندرز مي دهند كه "بيش از اين خود را آزار مده و استراحت كن و
بكوش كه مشكلات را از ياد ببري. "
اين دانشمندان فراموش كرده اند كه از ياد بردن نگراني و دشواري هاي زندگي كار سهل و
آساني نيست. چگونه كسي كه كار خود را از دست داده و يا بيماري كه كسالت و درد او را خرد
و زبون ساخته مي تواند مشكلات خود را از ياد ببرد و رنج نكشد! من بر خلاف اين ناصحين 
معتقدم كه از ياد بردن مشكلات و فراموش كردن نگرانيها زيان آور است. 
" ادمونديورك "مرد سياسي و مبارز انگليسي در قرن هيجده گفته بود: 
" هرگز تسليم نااميدي نشويد و اگر روزي حوادث شما را تسليمش كرد از نااميدي نيرويي 
بسازيد و با آن به جنگ مشكلات برويد. اين نيرو از اميدواري خشن تر و قاطع تر است. "
بزرگان تاريخ هرگز نكوشيده اند مشكلات و نگرانيهاي خود را از بين ببرند بلكه با آنها
مردانه مواجه شده و از آنها براي نبوغ و عظمت خود كمك گرفته اند. نزاع و مقاومت در
مقابل دشواريها روح را تزكيه و اخلاق را تصفيه مي كند. 
بدون شك گاهي نگراني و خوف از مشكلات ممكن است مضر بوده و تمام روحيات و افكار ما را از
جريان عادي منحرف سازد و در نتيجه حقيقت قضايا را پوشانده و ما را گرفتار توهم و تخيلات 
كند. به همين جهت در ضمن اينكه نبايد گرفتاريها را فراموش كرد بايد با آن مبارزه نمود و
اسير ترس و نگراني نشد. 
به زبان ساده تر بايد با دشواريهاي زندگي و آلام آن مدارا و بايستي نكات ذيل را هميشه 
در نظر داشت. 
1- هرگز به رنج و آلام واقعي خود به وسيله خيال و توهم چيزي نيفزائيد، كاهي را كوهي 
نكنيد و از نگراني و وحشت بدون جهت كه مانع درك واقعيت و جستجوي راه حل عاقلانه است 
بپرهيزيد. 
2- به غمهاي روزانه خود، غم آينده و گذشته را نيفزائيد. از تاسف بر گذشته اثري تحصيل 
نمي كنيد بلكه نيروي مبارزه را تخفيف مي دهيد. انديشه غم فردا نيز بي نتيجه است. فردا
روز ديگريست و چه بسا كه دشواريهاي آن روز را با چشم ديگري تماشا خواهيد كرد. 
3- به اشتباهات خود اهميت بيش از اندازه ندهيد. وجدان خود را با سرزنش مكرر از خطايي كه 
كرده است شرمسار نكنيد. تمام اشتباهات قابل جبران است و اغلب گناهان قابل پوزش. هيچ كس 
از لغزش مصون نبوده است ولي عده كمي به جاي شرمساري و نااميدي به جبران آن مي كوشند. 
4- در مقابل مشكلات صريح و قاطع مبارزه كنيد. نكوشيد آنها را فراموش كنيد و يا بزرگتر
جلوه دهيد وقتي تصميم به مبارزه گرفتيد هميشه از خود بپرسيد" آنچه مي خواهم انجام دهم 
آيا واقعا در از بين بردن نگراني و مشكلات من مفيد است يا مانند جست و خيز بيهوده طفلي 
است كه زنبور او را گزيده است. "
بدين طريق خواهيد ديد كه براي هر مشكلي اگر ذكاوت و استعداد خود رابه كار ببريد راه حل 
ساده و آساني پيدا مي شود. 
5- مشكلات خود را براي خود نگه نداريد. بزرگترين نادانيها آنست كه مصائب خود را مخفي 
نگه داشته و از مردم بپوشانيم. بار مشكلات درديست كه از مشورت با دوستان سبكتر مي گردد. 
براي تحمل هر درد بايد دنبال مسكن بود. يكي از مسكن هاي قوي آلام بشري توسل به خداست. 
نبايد گفت "خدايا، اين بلا را از من دور كن "بلكه بايستي دعا كرد كه "خدايا به من نيرو
و توانايي عطا كن كه در مقابل اين مصيبت مقاومت كنم و در رفع آن بكوشم. "
در آغوش خوشبختي 
به قول يكي از فلاسفه اگر كسي خوشبخت نيست تقصير از خودش است زيرا خداوند همه را خوشبخت 
آفريده است. 
زندگي مثل يك جاده صاف و صيقل زده است و همه ما مسافران اين جاده هستيم. كنار جاده پر
از گلهاي زيبا و خوشبو است و طبيعت منظره اي بديع به وجود آورده است. ولي ما آنچنان 
حريصانه چشم به جلو و به هدفي نامعلوم دوخته ايم كه اين همه زيبايي و لطف را كه خداوند
برايمان به ارمغان فرستاده نمي بينيم. در حالي كه رسيدن به آن هدف نهايي نيز مجهول است. 
از هم اكنون تصميم بگيريد كه از زندگي حال همان طور كه هست لذت ببريد و افسوس گذشته و
يا غم آينده را نخوريد شما مي توانيد با به كار بستن پنج توصيه و يادآوري كه در اين 
مقاله آورده مي شود افسردگي و نگراني را كنار بگذاريد و خوشبخت تر زندگي كنيد. 
عقيده اي كه به غلط بين همه شايع شده آنست كه بي خيالي، خوشي و شادابي و تمام صفات ديگر
كه براي نشان دادن شادي و نشاط به كار مي رود مختص دوران كودكي است. يعني به عبارت ديگر
كسي كه در دوران ميانسالي بسر مي برد ديگر همه چيز برايش تمام شده و از آنجا كه در
سرازيري جاده زندگي افتاده، نبايد بخندد. بي خيال و شاد و به فكر لذت بردن از زندگي 
باشد. اما چه كسي مي گويد كه يك انسان بالغ محكوم به رنج بردن و ناراحتي كشيدن است ! و
كدام مغز متفكري چنين استدلال كرده كه افسرده بودن و زانوي غم به بغل گرفتن، يك امر
طبيعي و غيرقابل اجتناب است؟
يك انسان طبيعي و عادي كه از سلامت فكر و جسم برخوردار است بايد شاد و خوشحال هم باشد. 
اما اگر تصور كنيد براي هر تغيير كوچك زندگيتان از هم پاشيده خواهد شد و تغيير كردن را
امري محال بدانيد و با خود بگوييد اين غيرممكن است چرا كه حداقل دو، سه سالي طول خواهد
كشيد تا من به وضع حاضر عادت كنم و... مسلم بدانيد كه هرگز موفق به عوض كردن هيچ چيز
نخواهيد شد ولي اگر تصميم بگيريد به جاي زندگي كردن در گذشته و آينده به جاي غم خوردن 
بر آنچه پيش آمده تلاش نمائيد كه در همين لحظات گذراي امروز زندگي كنيد و از آن لذت 
ببريد به طوري كه وقتي شب هنگام به بستر مي رويد از روزي كه داشته ايد احساس رضايت كنيد
به راحتي اولين گام را در راه عوض كردن شخصيت خود و رسيدن به آنچه دلخواه است 
برداشته ايد. اشتباه نكنيد مطلبي كه مي گويم آن نيست كه وقتي تصميم به ترك عادت 
ناخوش آيند خود گرفتيد و خواستيد تغييري دلخواه در شخصيت خود به وجود آوريد ناگهان 
معجزه اي به وقوع خواهد پيوست و همه چيز در يك چشم به هم زدن دگرگون خواهد شد بلكه آنچه 
بدان معتقدم آنست كه با تلقين به نفس و تصميم قاطع، انسان قادر خواهد بود تمام مسائلش 
رادر اين جهان خاكي حل نمايد و گره هاي كور زندگيش را هم به راحتي با سرانگشت تدبير
بگشايد. 
اگرچه هنوز كسي نتوانسته تعريفي دقيق و واحد براي كلمه جادويي "خوشبختي "پيدا كند، ولي 
تقريبا همه معتقديم كه خوشبختي زماني به سراغمان مي آيد كه سرگرم هستيم و مشغول، آنقدر
كه فرصت اين را هم نداريم كه لحظه اي به عقب برگرديم تا به آنچه انجام داده ايم نظري 
بيافكنيم و آنرا سبك و سنگين كنيم و به عكس وقتي زندگي را به خود سخت مي گيريم و به 
خيال خود چهار نعل به سوي سعادت، سكوت و آرامش مي دويم و هر آن انتظار داريم شاهد
خوشبختي را در آغوش بفشاريم، ناگهان به خود مي آييم كه اين مرغ خوش پر و بال فرسنگها با
ما فاصله دارد و رسيدن به آن غير ممكن مي نمايد. به قول معروف "خوشبختي يك مسافرت است 
نه يك مقصد" همچنين است در مورد روابط خود با ديگران. اگر دائم در فكر آن باشيد كه بين 
خود و دوستانتان تفاهم به وجود آوريد، خواسته ها و احساسات آنها را درك نمائيد و
بالاخره بكوشيد كوچكترين ناراحتي با يكديگر به وجود نيايد تا جاي هيچ گونه گله اي باقي 
نماند به طور حتم مساله به عكس خواهد شد. 
به عقيده روانشناسان ريشه تمام ناراحتي ها، نابسامانيهاي روحي و عدم موفقيت هاي امروز
را بايد در زندگي دوران كودكي و عوامل سازنده آن جستجو كرد. اگر والدين شما سخت گير
بوده اند، اگر نسبت به وجود شما بي تفاوت وبي اعتنا بوده اند و كمبود محبت را در اين 
دوران احساس كرده ايد و اگر... تمام اين نكات و هزاران نكته باريكتر از مو كه امروز
حتي به خاطر هم نمي آوريد اثراتش در تمام دوران زندگي همراه شما خواهد بود. ولي فكر
كردن به اين مسائل اگر چه باعث مي شود به ريشه ناراحتي خود پي ببريد ولي دردي را درمان 
نخواهد كرد. پس سعي كنيد گناه تمام نارضائي هايتان از زندگي، آنچه داريد و نداريد و
آنچه هستيد و مي خواستيد باشيد را به گردن ديگران نيندازيد. احساس ترحم به خود نداشته 
باشيد. گذشته هرچه بود، بد يا خوب، گذشته و اگر امروز مي خواهيد خوشبخت باشيد بايد رد
پاي خاطرات گذشته را از جاده زندگيتان پاك كنيد. اغلب مردم براي تمام صفات بد خود و
نكات منفي كه در وجودشان هست دلايلي مي تراشند مثلا فرزند ميانه خانواده بودم و زياد
محبت نديدم، وقتي به دنيا آمدم پدرم ورشكست شد. بنابراين رنگ آرامش و راحتي را نديدم و.. 
با اين ترتيب خيال مي كنند دلايلي قابل قبول و محكم براي موجه نشان دادن غم و درد
بي دليل هميشگي خود ارائه داده اند اگرچه شرايط محيطي نقش مهمي در روحيه كودك بازي 
مي كند، اما به صراحت بايد گفت كه تمام اين مطالب جز بهانه اي غيرقابل قبول نيستند. 
اگر به اين عوامل چون اجزاي زندگي گذشته خود بنگريد و آنها را حقايقي غيرقابل تغيير
بدانيد كه در حال حاضر براي از ميان برداشتن شان كاري از دست شما ساخته نيست، به عبارت 
ديگر اگر آنها را بپذيريد و تاثيراتشان را بر زندگي گذشته قبول نمائيد، آن وقت است كه 
به سادگي مي توانيد بدون سرزنش كردن اين و آن و افسوس خوردن به حال خود شخصيت خود رابه 
دلخواه تغيير دهيد و گذشته را چون لباسي كهنه كه از وجودش اطلاع داريد در ميان خاطرات 
بد و خوب بپيچيد و درصندوقخانه دل گوشه اي پنهان نمائيد. ولي چگونه اين كار ميسر است؟
براي شما هفت پيشنهاد داريم كه با دنبال كردن آنها راه برايتان هموارتر خواهد گرديد. 
1- موقعيت هاي مختلف خودتان باشيد و به نداي عقل و منطق خودتان گوش بدهيد. از آنجا كه 
يك اتفاق مشابه براي دو انسان با موقعيت و زندگي مشابه اثري همانند ندارد، هرگز يك 
الگوي بخصوص براي رفتارها و عكس العمل هاي انسان در مقابل رويدادهاي زندگي وجود ندارد
كه سرپيچي از آن ثابت كند شما فردي عادي نيستيد و آنچه مي كنيد غيرطبيعي است، بنابراين 
هميشه خودتان باشيد و ابراز شخصيت كنيد و به آنچه هستيد افتخار كنيد. 
2- از روبه رويي با خطراتي كه ممكن است در زندگي شما نقشي سازنده داشته باشند نترسيد
براي شروع اگر هميشه خجالتي و كمرو بوده ايد و براي آشنائيهاي جديد منتظر يك موقعيت خوب
و يا يك واسطه مناسب مي گشته ايد از اين پس اين جسارت را در خود به وجود بياوريد كه 
دوستانتان را خودتان انتخاب كنيد و بدون شخص سوم خودتان را به آنها معرفي كنيد. اگر از
بعضي از اخلاقهاي همسر، مادر و پدر و يا خواهر و برادرتان خوشتان نمي آيد اين مطلب را
پنهان نكنيد بلكه باصراحت نظر خودتان را درباره آنها بگوئيد، مطمئن باشيد هيچ يك از اين 
كارها و امثال آن لطمه اي به شخصيت شما نخواهد زد تنها مدتي هيجان زده خواهيد بود و
به تدريج متوجه خواهيد شد كه هرچه بيشتر براي گرفتن آنچه مي خواهيد جرات و جسارت داشته 
باشيد بيشتر احساس خوشبختي و سعادت خواهيد كرد و زندگي به نظرتان زيباتر و
دوست داشتني تر خواهد بود. 
3- تمام جملات سرزنش آميز را از فرهنگ لغات شخصي خود بيرون بريزيد. ديگر براي علت 
ناراحتي ها و عدم موفقيت خود اين طور دليل نياوريد كه مقصر اصلي آنها هستند، آنها كه 
نگذاشتند به اين راه بروم آنها كه... اين مطالب مربوط به زندگي گذشته شما بوده و شما در
به وجود آوردنشان كوچكترين دخالتي نداشته ايد ولي حالا كه مسئول رفتار و زندگي خودتان 
هستيد ثابت نمائيد كه توانايي انجام هر كاري را داريد. 
4- قاطع و مثبت باشيد. شما فردي بالغ و عاقل هستيد و مسئول و مختار در زندگي خودتان و
نبايد براي هر تصميم كوچك، هر چند ناچيز از اين و آن اجازه بگيريد و نظر آنها را
بخواهيد و عقيده خودتان را بر مبناي ديگران از مساله بناسازيد؟
5- براي چند لحظه در روز به مغزتان استراحت بدهيد. دست از فكر كردن و بررسي وقايع و
اتفاقات برداريد و به مغزتان در روز يك استراحت كوتاه بدهيد مثلا روي يك صندلي يا مبل، 
راحت بنشينيد و نام يك پرنده و يا يك گل را تكرار كنيد و يا مدتي در هواي آزاد قدم 
بزنيد. البته در صورتي كه براي اين قدم زدن كوتاه افكارتان را همراه خود نبريد! 
6- دست از ارزيابي دائم درباره زيبايي، هوش، استعداد و شخصيت خود برداريد. هرگاه تاييد
ديگران را در مورد اعمال و رفتار و ظاهر خود مي خواهيد بدانيد، از خود بپرسيد" آيا خودم 
از آنچه هستم، از كارم، از ظاهرم و از شخصيتي كه در مقابل ديگران دارم راضي و خوشحالم؟" 
اگر جواب مثبت بود پس ديگر تصديق يا تكذيب ديگران براي چيست و چه ارزشي مي تواند براي 
شما داشته باشد؟
7- تصميم بگيريد حتي در بدترين موقعيت ها كه آرزو مي كنيد دنيا زير و زبر شود زندگي را
دوست داشتني و زيبا بدانيد اگر چه به نظر، درك آن مشكل است. دوستانتان را از ميان 
افراد اميدوار، شاد و سرزنده انتخاب كنيد و اين تصور را از فكرتان بيرون كنيد كه شما
مسئول حل تمام مشكلات افراد نااميد و بدبين دنيا هستيد. 
و بالاخره بعداز تمام اين مطالب يك نكته را هم بايد اضافه كرد كه پيروي از اين نكته ها
در صورتي به نتيجه خواهد رسيد كه واقعا بخواهيد به سلامت روحي دست يابيد. اگر واقعا
تصميم گرفته ايد خوشبخت، سلامت و در زندگي موفق باشيد، آن وقت است كه خيلي زود به 
آرزويتان خواهيد رسيد. 
محمد تقي محمودي پوستي