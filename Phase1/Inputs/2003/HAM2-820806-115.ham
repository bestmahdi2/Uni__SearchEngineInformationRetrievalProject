راه حل هاي ساده براي كاهش مصرف انرژي در خانه
يكي از مهمترين گامهايي كه مي توان در مسير افزايش بازده انرژي و كاهش مصرف و در نتيجه كاستن از خسارت هاي ماندگار آن برداشت، آموزش و آگاه سازي مردم در همه قشرهاي جامعه است. هر فرد به تنهايي مي تواند باري از دوش بخش توليد انرژي بردارد و همه با هم بي شك خواهند توانست نقش بسيار مؤثري در روند بهينه سازي مصرف انرژي داشته باشند. تجربه كشورهاي ديگر جهان كه برنامه آگاه سازي اجتماعي و آموزشي در خصوص مصرف بهينه انرژي را تدوين و اجرا كرده اند نشان مي دهد كه صرفه جويي حاصل از اين آموزش ها 20 برابر هزينه هاي مربوط به طرح هاي اجرا شده در راستاي روشن سازي افكار عمومي بوده است. با توجه به اينكه بخش خانگي بيشترين سهم اتلاف انرژي را به خود اختصاص داده، اين بخش نياز به اصلاح اساسي ساختار دارد. مي توان با آموزش همگاني به عنوان يكي از راهكارهاي عملي صرفه جويي انرژي تا حد زيادي به اين هدف دست يافت. رعايت نكات زير ما را در صرفه جويي بيشتر انرژي ياري مي دهد:
الف- نحوه انتخاب و طرز استقرار يخچال- فريزر
1- از بين مدل هاي مشابه، يخچال و فريزري را انتخاب كنيد كه مصرف انرژي كمتري داشته باشد. ميزان مصرف برق هر دستگاه الكتريكي بر روي صفحه مشخصات فني آن حك شده است.
2- حجم يخچال فريزر بايد با توجه به نياز و تعداد افراد خانواده انتخاب شود تا از تمام حجم آن به طور كامل استفاده شود.
3- از قرار دادن يخچال يا فريزر در مجاورت دستگاههاي گرمازا(مانند اجاق گاز- شوفاژ- آبگرم كن)و همچنين در معرض تابش نور مستقيم خورشيد، به دليل افزايش مصرف انرژي برق، بايد خودداري شود.
4- فضاي پشت يخچال و فريزر براي گردش هوا بايد حداقل 20 سانتي متر باز باشد. ضمناً لازم است لوله هاي پشت يخچال و فريزر حداقل سالي دو بار گردگيري شود. اين كارها سبب انتقال بهتر حرارت بين هوا و لوله ها خواهد شد.
5- قرار نگرفتن يخچال و فريزر روي يك سطح تراز، باعث مي شود تا در يخچال به طور كامل بسته نشود و در نتيجه عدم كاركرد صحيح، مصرف انرژي افزايش يابد.
6- نوار لاستيكي اطراف در يخچال و فريزر با مرور زمان قابليت انعطاف و كارآيي خود را از دست مي دهد. توصيه مي شود در صورت كوچكترين نشت هوا به داخل يخچال نسبت به تعويض آن اقدام كنيد.
ب- طرز به كارگيري صحيح يخچال- فريزر
1- از باز نگه داشتن و همچنين باز و بسته كردن بيهوده در يخچال يا فريزر پرهيز كنيد.
2- مواد غذايي را پيش از سرد شدن كامل در يخچال و فريزر قرار ندهيد و از گذاشتن همزمان مقدار زيادي مواد غذايي در يخچال و به خصوص فريزر خودداري كنيد. عدم رعايت اين نكات، موجب وارد آمدن فشار زياد بر موتور يخچال و فريزر مي شود.
3- چنانچه روي ظروف حاوي غذا پوشانده نشود، بخار متصاعد شده از مواد غذايي توليد برفك مي كند. رعايت اين امر براي جلوگيري از ايجاد بوي نامطبوع در داخل يخچال و صرفه جويي در مصرف انرژي ضروري است.
4- برفك ها را به طور مرتب آب كنيد هنگامي كه قشر برفك به حدود 5 ميلي متر برسد، مصرف انرژي نيز افزايش مي يابد.
5- براي شروع به كار يخچال، پس از وصل آن به برق، درجه ترموستات را روي مقدار متوسطي(مثلاً شماره 4)قرار دهيد و بگذاريد، يخچال حداقل 3 ساعت خالي و با در بسته كار كند تا برودت به حد لازم برسد.
6- در مواقعي كه براي مدت كوتاهي خانه را ترك مي كنيد و يا به مسافرت مي رويد، ترموستات يخچال را روي درجات پايين تر تنظيم نماييد تا موتور كمپرسور يخچال كمتر كار كند.
7- از گستردن ورق هاي نايلوني و كاغذي روي سطح طبقات خودداري كنيد، زيرا در هدايت هواي سرد به طبقات پايين تر اختلال ايجاد شده و موجب افزايش كاركرد موتور يخچال و فريزر شده و در نتيجه مصرف برق نيز افزايش مي يابد.
8- براي تميز كردن يخچال و فريزر، حتماً آن را از برق بكشيد تا هم از خطرات برق گرفتگي در امان باشيد و هم از مصرف بي رويه برق جلوگيري كنيد.
الف- نحوه انتخاب و استقرار ماشين لباسشويي
1- هنگام خريد ماشين لباسشويي به ميزان مصرف انرژي آن توجه كنيد.
2- دقت كنيد نوع ماشين لباسشويي كه انتخاب مي كنيد مجهز به دو لوله ورودي آب سرد و گرم باشد.
3- ماشين لباسشويي را كاملاً تراز نصب كنيد.
4- ظرفيت ماشين لباسشويي را متناسب با تعداد افراد خانواده انتخاب كنيد.
ب- طرز استفاده صحيح از ماشين لباسشويي
1- ماشين لباسشويي از جمله وسايل خانگي است كه مصرف برق آن بسيار زياد است. استفاده همزمان از ماشين لباسشويي و چندين وسيله پرمصرف برقي در ساعات اوج مصرف، فشار زيادي بر شبكه برق تحميل مي كند و در حد امكان بايد از آن اجتناب كرد.
2- تا آنجا كه ممكن است بايد از ماشين لباسشويي در ظرفيت كامل استفاده كرد. به اين ترتيب چنانكه كار شستشوي لباسها در يك نوبت انجام شود، برق و آب گرم كمتري هم مصرف خواهد شد.
3- هر اندازه لباسها كثيف تر باشند، دماي آب گرم مصرفي بايد بيشتر باشد. شستن همزمان لباس هاي چرك و لباس هايي كه كمتر كثيف شده اند، به افزايش مصرف انرژي مي انجامد، بنابراين بهتر است اين لباس ها جداگانه شسته شوند.
4- هر اندازه تعداد دور در دقيقه دستگاه آبكش بيشتر باشد خشك كردن لباس ها در هواي آزاد كمتر طول مي كشد، بنابراين اگر مي توانيد لباس ها را در هواي آزاد در زمان طولاني تر خشك كنيد بهتر است از دور كم استفاده نماييد.
5- هر چند وقت يكبار صافي تلمبه تخليه را تميز كنيد.
6- پيشنهاد مي شود هر چند وقت يكبار، يك برنامه كامل شستشو بدون ريختن لباس در ماشين با استفاده از يك ماده حاوي حلال كلسيم مانند جوش شيرين يا سركه انجام دهيد. همچنين محفظه جاپودري را نيز از محل خارج كرده و پس از شستشو با آب در محل خود نصب كنيد. اين كار موجب افزايش كارآيي ماشين مي شود.
7- با فشار دادن تكمه يك دوم كه ويژه شستشوي اقتصادي است، مقدار كمتري آب وارد لباسشويي مي شود و اين امكان را ايجاد مي كند كه براي شستشوي لباس در حدود نصف ظرفيت، آب كمتري مصرف مي شود. در اين حالت صرفه جويي قابل توجهي در مصرف برق بوجود خواهد آمد.
8- در صورت كاهش وزن لباس و يا كثيف نبودن لباس ها، به تناسب ميزان مصرف پودر را كاهش دهيد. در صورت مشاهده كف بيش از حد در طول شستشو و يا آبگيري پيشنهاد مي شود كه از ميزان مصرف پودر بكاهيد تا از عملكرد نامناسب سيستم جلوگيري شود.
9- بعد از پايان برنامه شستشو، برق ورودي به ماشين را با جدا كردن دو شاخه از پريز، قطع كنيد.
نحوه استفاده از جاروي برقي
1- انتخاب جاروي برقي بسيار پرقدرت حتماً بهترين انتخاب نيست.
2- كيسه جارو برقي را هميشه قبل از پر شدن عوض كنيد و فيلتر آن را سالي دو بار شسته و يا تعويض نماييد.
3- از كار مداوم با جاروبرقي جداً خودداري كنيد، زيرا روشن بودن درازمدت(بيش از 30 دقيقه)به موتور دستگاه فشار زيادي وارد مي كند.
4- از جارو كردن آشغال هاي مرطوب، ته سيگار روشن و همچنين اشياي بزرگ و برنده كه به قسمت هاي مختلف دستگاه آسيب رسانده، موجب كاهش توان و بازدهي آن و افزايش مصرف برق مي شود، جداً خودداري كنيد.
5- از جاروبرقي هايي كه به قدرت هاي مكش مختلف مجهزند، با توجه به دفترچه راهنماي آن، متناسب با هر كار از قدرت هاي پيشنهادي و نازل هاي مناسب آن استفاده كنيد.
6- از قرار دادن جاروبرقي در جاي گرم، مرطوب و نامناسب، جداً خودداري كرده و بعد از خاتمه كار، دو شاخه آن را از پريز جدا كنيد.
نحوه استفاده از چرخ گوشت و آبميوه گيري
1- از اعمال فشار زياد، به اين گونه وسايل خودداري كنيد.
2- قطعات گردنده وسايل را به طور مرتب بازرسي نموده و از صحت كار آنها مطمئن شويد.
3- در مورد آبميوه گيري هايي كه نياز به تخليه تفاله دارند، عمل تخليه تفاله ها به موقع انجام گيرد.
4- از استفاده وسايل فوق در ساعات اوج بار مصرف برق، جداً خودداري كنيد.
5- در پايان كار، دو شاخه آنها را از برق جدا كنيد.
گردآورنده: لادن نصيري(مهندس محيط زيست)