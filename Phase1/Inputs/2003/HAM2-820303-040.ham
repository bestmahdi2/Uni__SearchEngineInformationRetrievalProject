پس از اصلاحات عبارتي و محتوايي
لايحه تشكيل سازمان ميراث فرهنگي و گردشگري تقديم مجلس مي شود
گروه علمي فرهنگي: لايحه تشكيل سازمان ميراث فرهنگي و گردشگري هفته آينده پس از بررسي و تصويب آخرين اصلاحات از سوي كميسيون مشترك بررسي اين لايحه، تقديم مجلس شوراي اسلامي مي شود.
ولي الله شجاع پوريان نماينده مردم بهبهان در مجلس شوراي اسلامي در گفت وگو با ميراث خبر با اعلام اين مطلب افزود: نخستين جلسه كميسيون مشترك بررسي لايحه تشكيل سازمان ميراث فرهنگي و گردشگري روز سه شنبه برگزار شد و براساس آيين نامه داخلي مجلس از نمايندگان پيشنهاددهنده خواسته شد، نظرات اصلاحي خود در رابطه با اين لايحه را حداكثر تا اوايل هفته آينده به طور كتبي تقديم كميسيون كنند.
براساس اين گزارش مجلس شوراي اسلامي، در جلسه ارديبهشت ماه خود لايحه تشكيل سازمان ميراث فرهنگي و گردشگري را به منظور انجام برخي اصلاحات به مدت دو هفته مسكوت گذاشت.
اين لايحه كه سال گذشته از سوي دولت تقديم مجلس شد، در جريان بررسي هاي كميسيون مشترك مجلس، دستخوش تغييراتي شده بود و اين كميسيون عنوان وزارتخانه را جايگزين سازمان كرده بود اما اكثر نمايندگان مجلس در جريان بررسي اين لايحه در شور دوم، خواستار بازگشت به لايحه دولت و تشكيل سازمان ميراث فرهنگي و گردشگري شدند. به همين جهت انجام برخي اصلاحات در مصوبه نهايي كميسيون مشترك كه مبتني بر تشكيل وزارت ميراث فرهنگي و گردشگري بود، ضروري به نظر مي رسيد. اين كميسيون هفته آينده نيز براي بررسي اصلاحات مورد نياز تشكيل جلسه خواهد داد.
شجاع پوريان گفت: علاوه بر تغييرات عبارتي، بخش هايي از لايحه نيازمند تغييرات محتوايي نيز خواهد بود كه در جريان بررسي هاي كميسيون به آن توجه خواهد شد.
نايب رئيس كميسيون فرهنگي در عين حال، احتمال تغييرات اساسي در لايحه تشكيل سازمان ميراث فرهنگي و گردشگري را منتفي دانست و گفت: از آنجايي كه كليات اين لايحه از تصويب مجلس گذشته است، هرگونه تغيير و اصلاحي در مواد و تبصره هاي لايحه، در چارچوب كلي لايحه صورت خواهد گرفت.