يورش به سنگري كه وجود نداشت
شبكه تلويزيوني سي.بي.اس آمريكا در گزارشي انتقادي درباره حمله ارتش آمريكا به مكاني كه گفته شده بود صدام حسين در آن پناه گرفته است، اين حمله را «يورش به سنگري كه وجود نداشت» توصيف كرد.
به گزارش ايرنا از واشنگتن، به نقل از شبكه تلويزيوني سي .بي .اس آمريكا يك سرهنگ ارتش كه مسئول بازرسي از نقاط بمباران شده در عراق است،  اظهار داشت كه هيچ اثري از سنگر و يا اجساد داخل آن در محلي كه مورد بمباران آمريكا قرار گرفت، پيدا نشده است.
سرهنگ تيم مادير گفت زماني كه منطقه مزبور واقع در بخش جنوبي بغداد موسوم به «مزارع دارا» را مورد بازرسي قرار داديم،  هيچ مدركي را دال بر وجود چنين سنگري يا اثري دال بر وجود افرادي در داخل آن، پيدا نكرديم. تنها چيزي كه ديديم، يك گودال بزرگ بود كه در اثر اصابت بمب به وجود آمده بود و نشاني از وجود چنين سنگري و يا افرادي در داخل آن به دست نياورديم.
به گزارش سي. بي. اس، سازمان «سيا» منطقه مورد اصابت بمب را كاملا مورد بازرسي قرار داد و تيم بازرسان سرهنگ مادير نيز دو بار بازرسي كامل از اين منطقه به عمل آوردند تا شايد شواهد و نمونه هايي از «دي ان اي» را كه بتواند نشان دهد صدام و يا پسرانش در اين سنگر حضور داشته اند، پيدا كنند اما نتايج اين بازرسي ها منفي بوده است.
سي. بي. اس اضافه كرده است، قصري كه در اين منطقه بنا شده سالم باقي مانده اما اطراف آن كاملا تخريب شده است و به گفته سرهنگ مادير در زمان حمله اگر كسي در اين قصر حضور داشته، سالم مانده است. به فاصله كوتاهي بعد از حمله، دونالد رامسفلد وزير دفاع آمريكا خطاب به خبرنگاران گفت: شكي نيست كه بمباران مقر فرماندهان عراقي در اين حمله نتيجه موفقيت آميزي داشته است و ما تصاويري از اين منطقه بعد از بمباران داريم كه ميزان تخريب را نشان مي دهد و تنها سئوال اين است كه در داخل اين سنگر چه چيزي وجود داشته است؟