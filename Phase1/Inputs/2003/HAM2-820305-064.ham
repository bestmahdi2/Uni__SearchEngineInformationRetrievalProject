آخرين مهلت ثبت نام نامزدهاي انتخابات نظام مهندسي تهران
رئيس هيأت اجرايي انتخابات سازمان نظام مهندسي ساختمان استان تهران گفت: مهلت نامزد شدن اعضاي نظام مهندسي ساختمان جهت انتخابات هيأت مديره سومين دوره فعاليت اين سازمان چهارشنبه هفته جاري به اتمام مي رسد.
قاسم تقي زاده خامسي در جمع خبرنگاران مدارك جهت نامزد شدن در اين انتخابات را گواهي مشخصات كه از سازمان نظام مهندسي اخذ شده، پرونده اشتغال به كار معتبر، شناسنامه و يك قطعه عكس ذكر كرد و اظهار داشت: پس از ثبت نام نامزدها، هيأت اجرايي استان صلاحيت نامزدها را بررسي خواهد كرد و اسامي آنها قبل از انتخابات در اختيار اعضاي سازمان نظام مهندسي قرار مي گيرد.
به گفته وي افرادي كه مي خواهند نامزد شوند بايد تابع شرايط ماده 11 قانون نظام مهندسي باشند.
وي با بيان اين كه انتخابات از ساعت 8 تا 17 روز دوشنبه 13 مرداد برگزار مي شود، افزود: براي اين كه استقبال خوبي از اين انتخابات شود زمان برگزاري آن را روز كاري تعيين كرديم.
وي شيوه انتخابات را آن لاين و به صورت رايانه اي بيان كرد و گفت: اين انتخابات به گونه اي برگزار مي شود كه هر عضو سازمان با كارت نظام مهندسي خود بتواند در رأي گيري شركت كند.
تقي زاده با بيان اين كه انتخابات در 40 نقطه استان تهران برگزار مي شود، گفت: محل برگزاري اين انتخابات، مناطق 21 گانه شهرداري تهران، شهرداري هاي شهرستان هاي استان تهران و برخي از وزارتخانه هاست.
وي ادامه داد: 25 نفر به عنوان اعضاي هيأت مديره نظام مهندسي استان تهران انتخاب خواهند شد كه در گروه عمران 12نفر، معماري و شهرسازي 7 نفر و تأسيسات 6 نفر مشغول به فعاليت خواهند شد.
وي اظهاراميدواري كرد كه 30 هزار مهندس عضو سازمان با استقبال خوب خود در تعيين سرنوشت شان سهيم باشند.