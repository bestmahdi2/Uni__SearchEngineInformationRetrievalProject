ورزش و گزارشگري
چگونه يك گزارشگر باشيم
گام به گام با كارآموزان جهاني ـ 2
يكي از بزرگ ترين ضعف هايي كه گزارشگران و خبرنگاران تازه كار با آن مواجه هستند، آگاهي از مفاهيم عمومي يا تخصصي ورزشي است. بسياري از آنها به خاطر ناآگاهي با واقعيت هاي موجود در ورزش حرفه اي و ساختار باشگاهي دچار تناقض مي شوند. دوره كارآموزي بي بي سي اين فرصت را براي آنها فراهم مي كند تا از نزديك با واقعيات فوق آشنا شوند.



هفته نخست
در نخستين هفته از دوره آموزشي فوق شما به يكي از دفاتر محلي شبكه «بي بي سي اسپورت» مراجعه مي كنيد و سپس از باشگاهي كه قرار است بازي اش را پوشش دهيد بازديد مي كنيد. بدين ترتيب شما استاد راهنمايتان را در دفتر بي بي سي ملاقات و برنامه پنج هفته آينده را از او دريافت مي نماييد. برنامه هايي شامل تورهايي از ديگر مراكز ورزش و استاديوم ها به همراه كلاس ها و گفت وگوهايي در رابطه با پروژه هاي خبرنگاران گوناگون.
ميادين ورزشي
اينكه در گام نخست به كدام باشگاه راگبي يا فوتبال مراجعه مي كنيد بستگي به تيمي دارد كه شما انتخاب مي كنيد. وقتي تيمتان مشخص شد به باشگاه مربوطه مي رويد، با اعضاي باشگاه آشنا مي شويد و اجازه همراهي و گفت وگو با بازيكنان را در زمان تمرين يا قبل و بعد از مسابقات مي يابيد.
شما بايد سعي كنيد تمامي اركان باشگاه را به خوبي بشناسيد و طريقه دستيابي به آن را از رسانه ها و اينترنت فرا گيريد.
بدين منظور بايد يك سري سوالات طرح كنيد:
• تاريخ شكل گيري باشگاه
•كاپيتان فعلي تيم
• اسطوره باشگاه
• مدير باشگاه و مربي تيم
• بهترين گلزن(يا امتيازگير)تيم در فصل جاري، فصول قبلي و در كل تاريخ باشگاه
• موقعيت جغرافيايي و فرهنگي باشگاه
• نام زمين تمرين و ورزشگاه اصلي
•گنجايش ورزشگاه
• نام جايگاه هاي مختلف ورزشگاه و باشگاه
• نام گروه هاي هوادار
• مشخصات بازيكن مورد علاقه تان شامل لقب، پست اختصاصي، وزن، قد، تاريخ تولد، باشگاه قبلي، تعداد بازي هاي رسمي، علايق و سرگرمي ها، فلسفه ورزشي.
هفته دوم
برنامه هفته دوم شامل كسب مهارت هايي است كه براي مصاحبه با بازيكن مورد علاقه تان نياز داريد.
شما در اين هفته كاملاً بر ويژگي هاي حرفه اي يك گزارشگر ورزشي حرفه اي متمركز مي شويد و تمرين مي كنيد كه چگونه به مهارت هاي يك استاد نزديك شود.



نگاه كردن به نوارهاي ويدئويي مصاحبه هاي اين اساتيد، گوش دادن به نوار ضبط شده مصاحبه براي راديو بهترين تمرين براي گسترش مهارت ها هستند. هنگامي كه چنين مصاحبه هاي صوتي يا تصويري را مي بينيد بايد به نكات زير بينديشيد:
•  جمع بندي حرف هاي مصاحبه كننده و بازيكن مصاحبه شونده.
•  بيرون كشيدن عبارات و اصطلاحاتي كه به وفور درطول مصاحبه تكرار مي شوند و اينكه در چه جاهايي بيشتر به كار برده مي شوند.
• توجه كردن به نوع نگاه مصاحبه كننده و داستاني كه او براي پيش بردن گفت وگو مي سازد.
نكات كليدي
مصاحبه هاي زنده يا مصاحبه هايي كه براي پخش در تلويزيون يا راديو انجام مي شوند با مصاحبه هاي مخصوص نشريات متفاوتند. براي اين دو زمينه بايد رويكردهاي متفاوتي در نظر گرفت اما همه نكات لازم را مي توان در مجموعه زير گنجاند:
• يك مصاحبه كننده بايد از قبل تحقيقاتي داشته باشد.
• سوالاتي را بپرسيد كه احساس مي كنيد طرف مقابل انتظارش را دارد.
• سوالاتي را مطرح كنيد كه روشن و مستقيم باشند و اطلاعاتي قابل توجه حاصل آورند.
• با ادوات استفهام مثل «چه كسي، چرا، كجا و چه وقت» طرف مقابل را وادار به دقيق سخن گفتن نماييد.
• طوري برخورد كنيد كه طرف مصاحبه احساس كند مشغول يك گفت وگوي ساده است نه يك مصاحبه رسمي.
• گفت وگو را دوستانه و آرام آغاز كنيد و سعي كنيد همين روش را در طول مصاحبه ادامه دهيد.
• اگر متوجه حرف هاي مصاحبه شونده نشديد از اينكه سوالتان را تكرار كنيد باكي نداشته باشيد.