حاشيه ادبيات
• افسون افسانه ها خواهد آمد
انتشارات هرمس هفته آينده كتاب «افسون افسانه ها» نوشته برونو بتلهايم را با ترجمه اختر شريعت زاده روانه بازار خواهد كرد. اين كتاب تحليلي روانشناختي از قصه هاي پريان است و به دليل ارجاعات جذابي كه به افسانه هاي ملل دارد، لذت بخش است. اين كتاب براي بچه ها نگاشته نشده، بلكه كتابي است براي والدين بچه ها كه به آنها كمك مي كند هر چه بيشتر به اهميت قصه هاي پريان پي ببرند و بخش هايي از اين كتاب عبارتند از: كشف زندگي از درون، داستان ماهيگير و ديو، قصه پريان در مقايسه با اسطوره، نياز كودك به جادو، فانتزي نامادري بدجنس، سندباد بحري و سندباد باربر، دختر غازچران، ريش آبي و زيبا و هيون(كه همان ديو و دلبر خودمان است)... برونوبتلهايم يكي از محققيني است كه نويسندگان كودك و نوجوان به آثار او مراجعه مي كنند اميدواريم از اين نويسنده و محقق كتاب هاي ديگري نيز ترجمه و منتشر شود.
• يك كانادايي در انگلستان



«زندگي پاي» نوشته يان مارتل كانادايي كانديداي جايزه بهترين كتاب سال انگلستان شده است. كتاب داستان پسركي است كه با يك ببربنگال در قايقي روي آب سرگردان است. جايزه بهترين كتاب سال انگلستان هر سال از طريق خوانندگان در كشور انگلستان انتخاب مي شود. يان مارتل دومين كانادايي است كه تاكنون كانديداي دريافت اين جايزه شده است. پيش از او مارگارت اتوود در سال 1996 اين جايزه را دريافت كرده است. اين جايزه نقدي نيست. رقباي ديگر مارتل، مايكل مور و يان مك اوان هستند.