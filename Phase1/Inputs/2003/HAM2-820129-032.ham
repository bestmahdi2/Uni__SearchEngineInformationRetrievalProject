رئيس كميسيون اقتصادي سناي فرانسه در تهران
«ژرار لارشه» رئيس كميسيون امور اقتصادي مجلس سناي فرانسه و «الياس حضرتي» رئيس گروه دوستي پارلماني ايران و فرانسه و عضو كميسيون اقتصادي مجلس شوراي اسلامي روز چهارشنبه در تهران ديدار و گفت وگو كردند.
به گزارش اداره كل فرهنگي و روابط عمومي مجلس شوراي اسلامي، در اين ديدار ابتدا حضرتي ضمن ابراز خرسندي از گسترش و تداوم رفت وآمد مقامات سياسي، پارلماني و اقتصادي دو كشور اين گونه اقدامات را گامي در راستاي تحقق همكاري هاي گسترده تر تهران ـ پاريس ارزيابي كرد. وي با قدرداني از مواضع مستقل و صريح فرانسه در قبال تحولات منطقه خاورميانه، خواستار همكاري دو كشور در بازسازي عراق شد. نماينده مردم تهران در مجلس شوراي اسلامي همچنين با تشريح روند مردم سالاري ديني در ايران تصريح كرد: فرانسه در اروپا و ايران در خاورميانه پرچمداران و پيشگامان مردم سالاري با حفظ ارزش هاي فرهنگي و ملي خود هستند و مي توانند الگوهاي مناسبي را براي ديگر كشورها ارائه نمايند.
حضرتي در ادامه سخنانش با اشاره به بعضي از موانع موجود براي گسترش روابط اقتصادي دو كشور افزود: مجلس ششم با اصلاح قوانين مربوط به ماليات ها و كمك به تك نرخي شدن ارز و تصويب قانون تشويق و جذب سرمايه گذاري خارجي، زمينه را براي جذب سرمايه گذاري خارجي آماده كرده است.
وي افزود: انتظار ما از كشور فرانسه حضور گسترده تر در پروژه هاي علمي و صنعتي جمهوري اسلامي ايران است. در ادامه اين ديدار «ژرار لارشه» رئيس كميسيون امور اقتصادي مجلس سناي فرانسه نيز ضمن ابراز خرسندي از حضور در جمهوري اسلامي ايران، علاقه مندي دولت و ملت فرانسه را به گسترش همكاري هاي فراگير با ايران مورد تأكيد قرار داد و هدف از سفر اين هيأت را بررسي راهكارهاي علمي نمودن همكاري هاي دو و چندجانبه توصيف كرد.