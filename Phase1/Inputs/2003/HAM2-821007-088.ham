وزير بهداشت خبر داد
70 هزار كشته و مجروح
65 تا 70 درصد مردم شهر بم كشته يا مجروح شده اند
بم - خبرنگار اعزامي همشهري - شهبازي: در پي وقوع زلزله 3/6 ريشتر بامداد جمعه در شهرستان بم، مردم اين شهر نخستين شب پس از حادثه را در تاريكي و اندوهي جانكاه به صبح رساندند.
صداي ناله دلخراش زلزله زدگان بخاطر غم از دست دادگانشان و شدت جراحات وارده از ميان آوارها شنيده مي شود. اين در حالي است كه براساس گزارش مقامات رسمي هر لحظه بر آمار كشته شدگان افزوده مي شود. وزير بهداشت اعلام كرد: 70 هزار نفر در شهر بم كشته و يا مجروح شده اند وي كه در خرابه هاي بيمارستان امام خميني(ره)بم با خبرنگاران گفت وگو مي كرد افزود:برآورد ما اين است كه 65 تا 70 درصد مردم شهر بم كشته يا مجروح شده اند تاكنون هزاران تن از مجروحين از طريق زمين و هوا به شهرهاي اطراف اعزام شده و بيمارستانهاي كرمان نيز بيش از دو برابر ظرفيت خود پذيراي مصدومين بوده اند.
از سوي ديگر مقدمات ايجاد يك بيمارستان صحرايي نيز در بم فراهم شده است اما كمبود وسايل گرمازا، آب آشاميدني و بهداشتي، غذا و كمبود خون و امكانات پزشكي در 24 ساعت اول حادثه از عمده مشكلاتي است كه آشكارا به چشم مي خورد. با وجود ارسال دهها هزار تخته پتو و وسايل گرم كننده، عمق فاجعه به حدي است كه كمك هاي ارسالي جوابگو نيست و زلزله زدگان بخاطر سردي هوا و نبود امكانات مناسب، نخستين شب را به سختي گذرانده اند. وقوع پس لرزه ها تا صبح شنبه ادامه داشت. معاون عمراني وزير كشور گفت: يك كميته آواربرداري با تقسيم شهر بم به نواحي مختلف مي كوشند عمليات آواربرداري را تا دو روز آينده به پايان برسانند.
به گفته وي براي اسكان زلزله زدگان 50 هزار چادر مورد نياز است.
بشارتي معاون رئيس جمهور و رئيس دفتر مناطق محروم نيز از تشكيل ستاد شبانه روزي به دستور رئيس جمهوري و با هدف پيگيري، هماهنگي و پشتيباني عمليات امداد خبر داد. وي افزود: هم اكنون اين ستاد تلاش مي كند با پشتيباني از ستاد وزارت كشور و هلال احمر، هماهنگي هاي لازم ميان دستگاههاي اجرايي را برقرار كند. وي گفت: امكانات لازم از قبيل هواپيما و نيروهاي امداد و نجات از شهرستانها و استانهاي اطراف به منطقه اعزام شده اما بدليل خشت و گل بودن منازل، آواربرداري با ماشين آلات بسيار سخت صورت مي گيرد و نياز اساسي به امكاناتي از قبيل بيل و كلنگ احساس مي شود.
بشارتي افزود: آنچه در 24 ساعت اول حادثه مهم است عمليات نجات و امداد است و كمبودهاي ديگر بعد از اين و بطور لحظه اي نمود پيدا مي كند.
با تخليه عده بيشتري از شهروندان بم كه در اثر ويران شدن بناها در اين شهر زير آوار مانده اند هر لحظه بر شمار جانباختگان حادثه افزوده مي شود.
شبكه هاي تلويزيوني «بي بي سي» و «سي.ان.ان» با مقايسه تعداد تلفات زلزله بم با زلزله كاليفرنيا كه تنها 3 كشته داشت خسارات و تلفات اين دو زلزله را غيرقابل مقايسه خواندند.
بي بي سي در گزارش خود آورده است: مجروحين حادثه بم به دليل عدم وجود امكانات مناسب به ناچاربه بيمارستانهايي منتقل مي شوند كه حداقل 200 كيلومتر با محل حادثه فاصله دارد.گفتني است كه هر دو بيمارستان بم در اين زلزله ويران شده است.
اين شبكه افزود: در حاليكه در اكثر نقاط ايران درجه هوا به زير صفر رسيده و برف و سرما حاكم شده است، مردم آواره و بي پناه بم از آب آشاميدني سالم، غذا و سوخت براي گرم شدن بي بهره اند.
از سوي ديگر ستاد خبري حوادث غيرمترقبه با غير واقعي خواندن آمار كشته شدگان افزود: از آنجا كه در حال حاضر در زمان اوج فعاليت جستجو و امداد درماني قرار داريم آمار رسمي ارائه نكرده ايم.
در حال حاضر بيمارستانهاي سراسر كشور آماده پذيرش مجروحين زلزله هستند و انتقال مجروحان به وسيله هواپيما و بالگرد به شهرهاي مختلف انجام مي گيرد.
در پي وقوع زلزله ستاد بحران در وزارتخانه هاي كشور تشكيل شده و به كار امدادرساني مي پردازند. نظام پزشكي تهران نيز با دعوت از كادر پزشكي داوطلب براي ثبت نام اعلام كرد: اعضاي جامعه پزشكي مي توانند براي ثبت نام، سازماندهي و مشاركت به سازمان نظام پزشكي مراجعه يا با تلفنهاي 8807854 و 8962367 و 9-8971566 تماس بگيرند.
هلال احمر نيز با استقرار 38 پايگاه موقت در ميادين شهر تهران آماده دريافت كمكهاي مردمي است. فرهنگسراها نيز آماده دريافت كمكهاي مردمي هستند. مسئولين لوازم مورد نياز مناطق زلزله زده را موادغذايي، آب بسته بندي، وسايل بهداشتي، پتو، لباس گرم، چادر، وسايل گرمازا و دستشويي هاي صحرايي اعلام كرده اند.
اداره تربيت بدني نيز اعلام كرد ورزشگاههاي بزرگ تهران براي اسكان مصدومان و حادثه ديدگان زلزله تجهيز شده اند.در پي قطع آب و برق و تلفن در مناطق زلزله زده اكيپهاي امدادي براي راه اندازي مجدد در منطقه حاضر شدند و توانسته اند بخشي از امكانات را راه اندازي كنند.
وزير راه كه در منطقه بم به سر مي برد گفت: راه آهن ايران براي انتقال امدادگران و كمكها به منطقه زلزله زده بم، آماده است.
وي گفت كه امدادگران مي توانند امكانات و ساير اقلام ضروري براي زلزله زدگان را براي انتقال به بم با قطارهاي باري به صورت رايگان ارسال كنند.
وزير راه و ترابري در ادامه گفت: هم اكنون 70 دستگاه ماشين آلات سنگين در مناطق زلزله زده مشغول فعاليت هستند و براي امدادرساني مطلوب به بيل مكانيكي و ماشين هاي چند منظوره و نيز لودرهاي كوچك نيازمند هستيم.
خرم با اشاره به اينكه تردد زميني در منطقه تسهيل شده گفت: حدود 700 دستگاه اتوبوس به منطقه وارد شده است.
وزير راه و ترابري با بيان اينكه در تردد هوايي هيچگونه مشكلي نداريم گفت: 176 دستگاه ماشين آلات مختلف در 15 فرودگاه كشور آماده اعزام به منطقه زلزله زده است.



معاون نظام مهندسي وزارت مسكن نيز از آمادگي 60 هزار مهندس براي بازسازي مناطق زلزله زده و اسكان زلزله زدگان خبر داد.
سخنگوي وزارت كشور نيازهاي منطقه زلزله زده را تا 48 ساعت آينده، نيروي انساني آموزش ديده با وسايل ابتدايي امداد و نجات، لودر، بيل مكانيكي، پتو، چادر، آب و غذاي بسته بندي شده اعلام كرد.
سخنگوي وزارت كشور تصريح كرد: براساس آخرين گزارشها 80 درصد از شهرستان بم بر اثر زلزله ويران شده و تعداد زيادي از مردم زير آوار مدفون و جان خود را از دست داده اند.
وي همچنين در تشريح آخرين وضعيت منطقه زلزله زده بم گفت: برق برخي مناطق بم وصل شده است اما سيستم لوله كشي شهر همچنان قطع است و آب آشاميدني در ظروف يكبار مصرف در اختيار مردم قرار مي گيرد.
وي به قطع سيستم تلفن ثابت در اين منطقه اشاره كرد و گفت: تاكنون سيستم تلفن همراه در شهرستان بم راه اندازي شده است.
سخنگوي وزارت كشور به جلسه مشترك دكتر عارف معاون اول رئيس جمهور و رمضانزاده سخنگوي دولت با وزيران كشور، صنايع و معادن، راه و ترابري، كار و امور اجتماعي، بهداشت و مسئولان استان كرمان در بم اشاره كرد و گفت:  در اين جلسه آخرين وضعيت منطقه زلزله زده از ابعاد مختلف و چگونگي امداد و كمك رساني مورد بررسي قرار گرفت.
وي همچنين از حضور فرماندهان سپاه پاسداران انقلاب اسلامي و نيروهاي انتظامي در منطقه زلزله زده خبر داد و گفت: فرماندهان سپاه و نيروي انتظامي در اين منطقه حضور داشته و از نزديك بر كار امدادرساني نظارت دارند و دستورات لازم در زمينه مسايل امنيتي و انتظامي و امدادي را ابلاغ كرده اند.
استاندار تهران در زمينه انتقال مجروحان زلزله بم به تهران اظهار داشت: تاكنون( عصر ديروز )5 فروند هواپيما، مجروحان را به تهران انتقال داده اند و ظرفيت پذيرش 4 برابر مجروحان فعلي منتقل شده نيز وجود دارد.
كمك هاي سازمان ها و نهادها
به زلزله زدگان بم
شمار قابل توجهي از سازمان ها، نهادها و تشكيلات اداري كشور در ابراز همدردي با هموطنان آسيب ديده از زلزله اعلام كردند ضمن تشكيل ستادهاي مديريت بحران، در جذب و ارسال كمك هاي مردمي فعال خواهند بود.به گزارش خبرگزاري ها در خانه سينما ستاد كمك به زلزله زدگان تشكيل شده و از هنرمندان خواسته شده است براي جذب كمك ها در محل اين ستاد حضور يابند.
براساس اين گزارش، نخستين محموله تجهيزات امدادي شهرداري تهران به بم ارسال شده و شهرداري منطقه 22، 4 و 15 تهران با تشكيل ستادهاي جذب كمك هاي مردمي از يك تا 10 روز از حقوق پرسنل خود را براي كمك به زلزله زدگان اختصاص داده اند.
كاركنان شوراي نگهبان نيز بخشي از حقوق خود را براي مصيبت زدگان بم اختصاص داده اند.
شركت توانير نيز آمادگي خود را براي ساماندهي تجهيزات برق بم اعلام كرده است. ضمن آنكه مددكاران اجتماعي دانشگاه علوم بهزيستي و توانبخشي نيز آمادگي دارند به مناطق زلزله زده اعزام شوند.
از سوي ديگراز كارخانجات كشور خبر رسيده ستاد كمك هاي غيرنقدي كارگران و كارخانجات به زلزله زدگان ساماندهي شده است،  هلال احمر كشور نيز براي جمع آوري كمك هاي مردمي در فروشگاه هاي رفاه اعلام آمادگي كرده است.
خبرگزاري جمهوري اسلامي از فعاليت يونيسف براي سنجش نيازهاي مناطق زلزله زده خبر داده و زندانيان اصفهان نيز 500 دستگاه چادر براي زلزله زدگان دوخته و به اين مناطق ارسال كرده اند.گزارش ديگري حاكي است كاركنان مجلس شوراي اسلامي نيز بخشي از حقوق خود را براي كمك به آسيب ديدگان زلزله اختصاص داده و شوراي شهر تهران در پيامي از مردم تهران خواسته است از ارسال كمك هاي نقدي و غيرنقدي به مناطق زلزله زده دريغ نكنند.
فراخوان مردمي آيات عظام
براي كمك به زلزله زدگان
آيات عظام سيستاني، عبدالكريم موسوي اردبيلي، صانعي، صافي گلپايگاني، فاضل لنكراني، نوري همداني، منتظري، گرامي، مكارم شيرازي و شيرازي حسيني اختصاص بخشي از سهم امام(ع)را به زلزله زدگان جايز شمردند.روزنامه نگاران نيز جهت اهداء كمك به زلزله زدگان بم روز دوشنبه ساعت 14 الي 16 در محل اين انجمن حاضر مي شوند.
همچنين هياتي مركب از دو تن از اعضاي هيات مديره و دو تن از بازرسان انجمن صنفي براي بازديد از مناطق زلزله زده اعزام شدند.