براي كاهش فشار تقاضا
7/3 ميليارد ريال سهم جديد در بورس تهران عرضه شد
دبيركل سازمان بورس اوراق بهادار تهران تا پايان تيرماه امسال مجوز انتشار 7/3 ميليارد سهم را در بورس تهران صادر كرد.
به گزارش خبرنگار ما در اين دوره با توجه به افزايش حجم تقاضا براي خريد سهام در بورس تهران صدور مجوز افزايش سرمايه و انتشار سهام جايزه براي شركت هاي پذيرفته شده در تالار مبادلات سهام سرعتي دوچندان به خود گرفته است.
بر اين اساس بيش از 50 شركت حاضر در بورس تهران در نظر دارند با استفاده از فروش سهام جايزه منابع مورد نياز براي اجراي طرح هاي گوناگون خود را فراهم آورند.
اين گزارش حاكي است: سرمايه صنعتي آما 100 درصد افزايش يافته تا امكان اجراي طرح توسعه و انتقال كارخانه فراهم آيد، اتمسفر نيز براي تأمين سرمايه در گردش و اصلاح ساختار نيروي انساني نسبت به افزايش سرمايه 40 درصدي اقدام كرده است.
در اين بين گروه بهمن در نظر دارد با انجام يك افزايش سرمايه 20 درصدي خطوط توليد خود را تجهيز و طرح خريد سهام را به اجرا گذارد.
سرمايه گذاري صنعت و معدن هم هدف افزايش سرمايه 30 درصدي را تداوم رشد شركت و كاهش نيافتن بازدهي و انجام سرمايه گذاري هاي جديد اعلام كرده است.
سرمايه گذاري صنعت بيمه هم مجوز يك افزايش سرمايه 30 درصدي را دريافت كرده تا با استفاده از منابع حاصل از آن به انجام سرمايه گذاري هاي جديد و استفاده از فرصت هاي بهينه بازار بپردازد.
سيمان فارس و خوزستان هم جهت تبديل شدن به يك شركت هلدينگ در صنعت سيمان افزايش سرمايه 40 درصدي را در دستور كار خود قرار داده است.
شركت تيزرو در نظر دارد با انجام يك افزايش سرمايه 150 درصدي شبكه فروش و خدمات پس از فروش خود را توسعه بخشد.
سرمايه گذاري ساختمان ايران اعلام كرده با انجام 25 درصد افزايش سرمايه، سرمايه گذاري در طرح هاي شركت هاي تابعه را تكميل خواهد كرد.
سرمايه ايران خودرو ديزل هم براي اصلاح ساختار مالي و تأمين نقدينگي 100 درصد افزايش يافته است. دو شركت سرمايه گذاري البرز و سرمايه گذاري بانك ملي هم به ترتيب افزايش سرمايه هاي 100 درصدي و 15 درصدي را در دستور كار قرار داده اند.