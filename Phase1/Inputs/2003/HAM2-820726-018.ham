تحولات آموزش عالي در گفت وگو با دكتر حسن خالقي مدير كل و دبير شوراي گسترش آموزش عالي
تثبيت كارشناسي گسترش دكترا
* ملاك بررسي عملكرد دانشگاهها در شوراي گسترش آموزش عالي، داشتن طرح جامع 10 ساله است. اين طرح ها بايد توسط مسئولان هر دانشگاه تهيه، بررسي وتدوين شود
* اگر چه در مقاطع كارداني و كارشناسي، رشد داشتيم ولي ميزان رشد در تحصيلات تكميلي، چشمگيرتر است و نشان مي دهد كه بايد با حفظ كميت و كيفيت دوره هاي كارشناسي و كارداني، بيشترين توانمنديها و سرمايه گذاريها را در مقاطع تحصيلات كارشناسي ارشد و دكترا صرف كنيم.



گفت وگو: مهران بهروزفغاني
درآخرين ساعات جمع آوري اطلاعات و آمار پيرامون كم و كيف و تحولات تحصيلات دانشگاهي براي ارائه در مجلس رأي گيري به وزير پيشنهادي وزارت علوم،
مدير كل دفتر شوراي گسترش آموزش  عالي از طرح ها و برنامه هاي جديدي خبر داد كه حكايت از تغييرات و اصلاحات آموزشي دارد.
دكتر «حسن خالقي» دبير شوراي گسترش آموزش عالي در لحظه هايي كه جداول توسعه كمي و كيفي رشته ها و دانشگاه ها را براي ارائه در صحن علني مجلس بالا و پايين مي كرد، صحبت از سياست توسعه تحصيلات تكميلي(كارشناسي ارشد و دكترا)داشت و همواره تأكيد مي كرد كه جاي نگراني نيست و محدوديتي براي رشته ها و دوره هاي كارداني و كارشناسي ايجاد نخواهد شد و توسعه و ارتقاي تحصيلات تكميلي
با شرط حفظ و نگهداشت وضعيت موجود دوره هاي پايين تر اجرا مي شود.
برنامه هاي دفتر گسترش آموزش عالي و مجموعه وزارت علوم،  تحقيقات و فناوري تنها به اين موضوع ختم نمي شود و با اجراي طرح جامع 10 ساله، از اين پس هر دانشگاهي كه مسير حركت خود را نداند، از غافله توسعه كمي و كيفي عقب خواهد ماند. براساس اين طرح 10 ساله تحولات و گسترش آموزش عالي اتفاق مي افتد و اگر غير از اين باشد، دانشگاهها در فهرست ويژه قرار مي گيرند كه قطعاً  خواست و انتظارشان نيست.
سياست و استراتژي فعال آغاز و تعميق تبادلات و همكاريهاي جديد جهاني با دانشگاههاي جهان، پيگيري برنامه هاي مشاركت بيشتر بخش خصوصي(غيردولتي)در گسترش و توسعه آموزش عالي،همچنين فعاليت مؤسسه هاي مدعي اعزام دانشجو به دانشگاههاي خارجي و... از مهمترين محورهاي گفت و گو با مدير كل و دبير شوراي گسترش آموزش عالي كشور است.
* واكنش وزارت علوم نسبت به فعاليت مراكز و مؤسسه هاي مدعي اعزام دانشجو به خارج چيست؟ خانواده ها نگرانند، مقدار زيادي هزينه مي كنند كه شوق درس خواندن فرزندشان را در خارج از وطن، جايي مثل ارمنستان پاسخ گويند،  اينطور نيست؟
- سياست وزارت علوم و شوراي گسترش آموزش عالي حمايت از واسطه گري در نظام آموزش عالي نيست. ما مخالف اين حركت ها هستيم و بارها نكته هايي را يادآور شده ايم.
* اين مخالفت يعني غيرقانوني بودن اين نوع از فعاليت مؤسسه  ها و مراكز؟
- با اطمينان مي گويم كه هيچ يك از مراكز و مؤسسه هاي مدعي اعزام دانشجو به خارج از كشور، كه اين روزها زياد مي بينيد با انتشار آگهي هاي متعددي، تبليغ تحصيل در خارج از كشور مي كنند، مجوزهاي لازم قانوني را از وزارت علوم و شوراي گسترش آموزش عالي دريافت نكرده اند. هيچ كدامشان مورد تأييد وزارت علوم، تحقيقات و فناوري نيستند.
* و طبعاً هيچ مسئوليتي متوجه وزارت علوم نيست. گفته مي شود بسياري از دانشجويان اعزامي به اين شكل، گرفتار مشكلات عديد  ه اي مي شوند. برخي از وعده هاي مؤسسه هاي اين طرف آب، در آن سو، توخالي است يا اينكه اصلاً ثبت نامي صورت نگرفته است و دانشجويان بسياري بلاتكليفند! 
- اين مؤسسه ها، اگر چه شايد ثبت شده اند ولي از مراجع ذيصلاح وزارت علوم، مجوز و تأييديه هاي علمي را اخذ نكرده اند و مورد تأييد ما نيستند. خودسرانه عمل مي كنند. در حالي كه براي هر گونه فعاليت آموزشي بويژه در بخش اعزام دانشجو بايد از ما مجوز بگيرند. در مقابل اينها، آموزشگاه هاي علمي آزاد كه دوره هاي كوتاه مدت بدون ارائه مدرك برگزار مي كنند و يا مؤسسه هاي غيرانتفاعي و غيردولتي مورد تأييد وزارت علوم، الان نسبت به پذيرش داوطلبان اقدام مي كنند و مشكلي هم در اين ميان، نيست.
* آيا تأييد علمي فعاليت  مؤسسه هاي آموزش عالي و دانشگاههاي غيردولتي- غيرانتفاعي، حكايت از وجود طرح يا برنامه اي براي توسعه وگسترش اين گونه فعاليت هاست؟
-در حال حاضر 30 مؤسسه آموزش عالي و دانشگاه غيرانتفاعي و غيردولتي با محوزهاي رسمي و علمي وزارت علوم مشغول فعاليت و جذب دانشجو هستند. كارنامه علمي خوبي هم داشته اند. شوراي گسترش آموزش عالي، درخواست ها را بررسي مي  كند و پس از شرايط لازم علمي كه فرآيند خاصي دارد، مجوز صادر مي شود. الان هم 25 پرونده درخواستي جديد را در دست بررسي داريم كه مراحل خاص خود را مي گذراند.
*  به اين ترتيب، روند تشويق سرمايه گذاران و مشاركت بخش هاي غيردولتي در توسعه و تقويت آموزش عالي كشور، به سمت تأسيس موسسه هاي علمي آزاد و دانشگاههاي غيرانتفاعي كشيده شده است. اين نوع مشاركت ها را چگونه ارزيابي مي كنند؟ آيا كاملاً مورد حمايت و تأييد وزارت علوم هستند؟ از طرف ديگر براساس قانون، پوشش دادن جمعيت علاقه مند به تحصيلات از ابتدايي تا دانشگاه، بايد رايگان باشد؛ ولي در اين شكل، بايد شهريه پرداخت.
- آموزش عالي رسمي كشور طبعاً  متناسب با اعتبارات و بودجه دريافتي از يك سو و افزايش تعداد چشمگير داوطلبان و علاقه مندان تحصيل در دانشگاهها از سوي ديگر، قادر نخواهد بود كه تمام جمعيت مشتاق را تحت پوشش قرار دهد. راه اندازي مؤسسه هاي علمي غيرانتفاعي و غيردولتي كه در مواردي دانشگاه غيردولتي هم نام گرفته اند و اكنون مشغول فعاليت قانوني هستند، براساس قانون برنامه سوم توسعه كشور، صورت گرفته است. در اين قانون جلب كمك ها و مشاركت هاي مردمي مورد توجه و تأكيد قرار گرفته است كه طبق ضوابط و آئين نامه هايي در حال اجراست و نتايج مثبت و مفيدي همراه داشته است.
* اما به نظر مي رسد تحصيل در اين شكل از نظام آموزش عالي هم خاص خانواده هايي متمول شده است!
- نگاه شوراي گسترش آموزش عالي به اين مشاركت ها، احساس تعلق و علاقه مندي آنها به ارائه خدمات آموزشي و فرهنگي است. معتقديم كه در نگاه اول، مشاركت كنندگان بخش غيردولتي، هدفشان كسب سود نيست و اين هدف، مطلوب است و به گسترش پوشش تحصيلي كمك مي كند. آنچه كه مي تواند بيش از هر چيز مورد توجه قرار گيرد علاقه مندي اين مؤسسه ها يا دانشگاههاي غيردولتي و غيرانتفاعي به توسعه آموزش عالي است. وزارت علوم هم ضمن تشويق به اين امر البته براساس مصوبات قانوني، كاملاً بر عملكرد اين مؤسسه ها، حفظ كيفيت و تقويت بنيان هاي علمي شان نظارت مي كند. در حقيقت بايد گفت كه وزارت علوم، تحقيقات و فناوري سياست توسعه اين گونه مؤسسه ها را بيشتر از گذشته، پيگيري و از فعالان اين عرصه، حمايت مي كند. نگاهي به آمار پذيرش دانشجو در اين مؤسسه ها و دانشگاههاي غيردولتي و غيرانتفاعي، مؤيد جهت گيري صحيح سياست هاي تشويقي وزارت علوم است. سال 74 در دوره كارداني 500 نفر پذيرش شده بودند و امروز اين تعداد به هفت هزار نفر رسيده است. در دوره كارشناسي نيز در سال 74، چهار هزار نفر در اين مؤسسه هاي داراي مجوز پذيرش شده بودند و امروز به هشت هزار نفر رسيدند. در دوره كارشناسي ارشد هم تعداد از سال 74 تا امروز از 30 نفر به 350 نفر افزايش پيدا كرده است. رشته هاي اين دوره ها هم اكثراً در بخش علوم اسلامي و انساني است كه دانشگاههايي مانند «علوم رضوي» و «مفيد» در زمره آنها هستند.
* شهريه تحصيل در دوره هاي اين مؤسسه ها و دانشگاهها را هم در نظر بگيريد. همه داوطلبان قادر نيستند در طول تحصيل، رقمي حدود يك ميليون و نيم تا دو ميليون تومان بپردازند!
- البته پرداخت اين ارقام به رشته تحصيلي بستگي دارد كه چه هزينه هايي صرف شود. نظارت هايي هم از سوي وزارت علوم در اين مقوله صورت گرفته و مي گيرد و تناسبي ميان توان مالي و امكان تحصيل برقرار است. به هر حال بايد راهكارهاي تنوع بخشي و گسترش آموزش عالي را افزايش داد تا جمعيت مشتاق تحصيل در نظام آموزش عالي، تحت پوشش قرار گيرند. به اين ترتيب تا حدودي زمينه هاي جلاي وطن جوانان كاهش پيدا مي كند. حتي معتقديم كه بايد در هر شهري كه حدود حداقل يك صد هزار نفر جمعيت دارد، دست كم يك مؤسسه آموزش عالي غيرانتفاعي و غيردولتي راه اندازي شود و تا داوطلباني كه در كنكور سراسري قبول نمي شوند، به شكل ديگري و متناسب با شرايط خانوادگي خودشان، تحصيل كنند.



* آيا توسعه و راه اندازي اين گونه مؤسسه ها در فهرست برنامه هاي شوراي گسترش آموزش عالي قرار دارد و پيگيري خواهد شد؟
- ارائه الگوهاي توسعه و تنوع بخش آموزش عالي و توسعه اين مؤسسه ها و دانشگاهها، با جديت از سوي ما پيگيري مي شود، البته دقت هاي لازم براي حفظ ارتقاء كيفيت آموزشي و نظارت بر اجراي مقررات و ضوابط آموزش اين مراكز از سوي وزارت علوم، صورت مي گيرد. نبايد تصور شود كه با تحصيل در اين دوره ها و اجراي الگوهاي آموزشي، راه ادامه تحصيل بسته خواهد شد و فارغ التحصيلان در حد همان مدرك كارداني يا كارشناسي باقي مي مانند، چرا كه تاكنون فارغ التحصيلان اين مؤسسه ها و دانشگاهها، موفقيت هايي در آزمون هاي تحصيلات تكميلي كسب كرده اند و به ادامه تحصيل پرداخته اند. در هر حال توسعه و گسترش راه اندازي اين مؤسسه ها مورد تأييد و با تشويق وزارت علوم است و براساس مصوبه هاي قانوني مي توان از سرمايه گذاري بخش هاي غيردولتي براي تعميم آموزش عالي، استفاده كرد.
* آيا در برنامه هاي توسعه آموزش عالي در دانشگاههاي وابسته دولتي زير نظر وزارت علوم، شاهد تعديل دوره ها و يا رشته هاي مقاطع كارداني و كارشناسي خواهيم بود؟ برخي گفته ها حكايت از تغيير سياست هاي توسعه تحصيلات عالي در اين دوره ها دارد و اين ترديد با توجه به افزايش نسبي ظرفيت پذيرش دانشجويان تحصيلات تكميلي، بيشتر مي شود؟
- با توجه به اولويت هاي آموزش عالي در برنامه سوم توسعه و چشم انداز هاي برنامه چهارم، همچنين در نظر گرفتن كمبود هاي بودجه و اعتبارات، جهت گيري هاي اصلي در نظام آموزش عالي براي ادامه راه، توسعه و تقويت تحصيلات تكميلي(مقاطع كارشناسي ارشد و دكترا)است. سرمايه گذاريهاي اصولي و زيربنايي در حقيقت بر محور اين دو بخش صورت خواهد گرفت. از گذشته هم به تدريج اين تغيير برنامه و سياستگذاري انجام شده است، اما از اين پس تقويت خواهد شد. دراين ميان رشته هاي تحصيلي در مقاطع كارشناسي، از جهات مختلف پذيرش، توسعه كمي و كيفي مورد بررسي بيشتري قرار مي گيرند و اولويت بندي مي شوند. اين اولويت ها و جهت گيري  ابتدا در رشته هاي فني مهندسي، هنر، علوم پايه، علوم انساني و كشاورزي و منابع طبيعي است. البته در فرآيند تغيير و بهبود استراتژي توسعه آموزش عالي، هيچ رشته اي در مقطع كارشناسي و كارداني حذف نخواهد شد و تغييري اتفاق نمي افتد. تقويت دوره هاي تحصيلات تكميلي با حفظ و نگهداري دوره هاي كارشناسي صورت مي گيرد. در طول اين سالها، رشته هاي آموزشي در همه مقاطع افزايش و رشد داشته است. براي مثال در مقايسه تعداد و رشد رشته هاي دوره كارشناسي سال 74 با 81 ما شاهد رشد 10 درصدي هستيم و رشته ها از 1030 رشته به 1135 رشته افزايش يافتند. در كارشناسي ارشد نيز تعداد رشته محل ها از 704 مورد در سال 74 به 1420 رشته محل در سال 81 افزايش نشان مي دهد. در مقطع دكترا نيز از 150 رشته به 450 رشته محل رسيده ايم. مي بينيد كه براساس آمار، جهت گيري اصلي سرمايه گذاري روي رشته ها و دوره ها مشخص مي شود. اگر چه در مقاطع كارداني و كارشناسي، رشد داشتيم ولي ميزان رشد در تحصيلات تكميلي، چشمگيرتر است و نشان مي دهد كه بايد با حفظ كميت و كيفيت دوره هاي كارشناسي و كارداني، بيشترين توانمنديها و سرمايه گذاريها را در مقاطع تحصيلات كارشناسي ارشد و دكترا صرف كنيم.
از سوي ديگر ظرفيت پذيرش دانشجويان كارشناسي ارشد و دكترا نيز در طول ساليان اخير، رشد داشته است و براي مثال در سال 76 در دانشگاههاي دولتي زير نظر وزارت علوم، 6 هزار نفر پذيرش شده بودند كه اين تعداد در سال 81به 12 هزار نفر رسيده يا حتي در مقطع دكترا هر ساله حدود 40 مجوز برگزاري دوره هاي دكترا براي دانشگاه هاي واجد امكانات علمي و تجهيزاتي صادر مي شود و در اين ميان ميزان پذيرش دانشجويان اين دوره نيز از 800 نفر در سال 76 به 1300 نفر در سال 81 رسيده است.
اين افزايش و رشد فزاينده حكايت از ضرورت هاي تغيير استراتژي توسعه آموزش عالي دارد و بايد روند بهبود را تقويت كرد. از سوي ديگر فراموش نكنيم كه نياز جامعه و صنايع كشوري كه در حال توسعه و پيشرفت بيشتر است نيز تعيين كننده ضرورت هاي حركت و دانش آموختگي در رشته هاي خاص است.
* آيا دامنه اين تحولات كيفي در نظام آموزش عالي تنها به اين محدوده ها خلاصه مي شود يا شوراي گسترش براي تحقق اصل هدايت بر اساس برنامه ريزي اصولي، طرح جامعي براي دانشگاهها هم دارد؟
- تلاش ما در شوراي گسترش آموزش عالي در بخش دانشگاهها به عنوان محورهاي توسعه آموزش عالي، بر تحقق طرح جامع و الگوي برنامه اي تأكيد دارد. به اين ترتيب كه هر دانشگاه بايد براي ادامه برنامه ها و فعاليت هايش، طرح جامع برنامه ريزي داشته باشد. اين طرح بايد بر اساس امكانات، تجهيزات، نقاط قوت و اعتبارات و توجه به ظرفيت هاي بالفعل و بالقوه سطح ملي براي مدت 10 سال ارائه شود و در آن توانمنديهاي منطقه اي و ملي مورد توجه قرار گيرد. ملاك بررسي عملكرد دانشگاهها در شوراي گسترش آموزش عالي نيز، داشتن طرح جامع 10 ساله است. اين طرح ها بايد توسط مسئولان هر دانشگاه تهيه، بررسي وتدوين شود و پس از همخواني توانمنديها و استعدادها با امكانات و همچنين چشم اندازهاي مطرح نسبت به وضعيت موجود، شوراي گسترش آموزش عالي اين طرح ها را بررسي و تصويب كند. تهيه و ارائه اين طرح جامع براي تمام دانشگاهها، ضروري است و نبود آن يك ضعف محسوب مي شود. به اين ترتيب دانشگاهها از حالت برنامه ريزي موردي و موقت خارج مي شوند و بر اساس برنامه جامعي كه ارائه كرده اند، در مسير تأمين نيازها و اولويت ها، جذب استادان و اعضاي هيات علمي، فعاليت هاي توسعه كمي و كيفي رشته و دانشگاه خود اقدام خواهند كرد. در اين راه، سرگرداني و نبود اولويت مطرح نيست. ضرورت هر اقدامي از قبل مشخص است.
* اجزاي اين طرح و ضرورت داشتن برنامه جامع قطعاً در ارزيابي پيشرفت كمي و كيفي دانشگاهها، مورد توجه قرار مي گيرد. آيا وزارت علاوه براي الگودهي به ديگر دانشگاههاي محروم يا، به اصطلاح در حال توسعه، بر طرح هاي جامع دانشگاههاي مادر سرمايه گذاري و تكيه مي كند؟ چراكه برنامه اين دانشگاهها قاعدتاً بايد ناب تر باشد؟
- ما در اين طرح كه تاكنون با استقبال حدود بيش از 35 دانشگاه در مناطق مختلف مواجه بوده، در جست وجوي يافتن و نهادينه كردن الگوهاي توسعه دانشگاهي هستيم. اين الگوها، حركت به شكل برنامه هاي مدون را براي هر دانشگاه فراهم مي كند و متناسب با امكانات بالقوه و بالفعل، اعتبارات، نيروي انساني متخصص، ظرفيت هاي موجود و معيارهاي ديگر منطقه اي و استاني مي توان براي توسعه، تقويت و شكوفايي و پيشرفت يك دانشگاه از روي مدل و برنامه حركت كرد. اين برنامه ها بايد چشم انداز 10 سال آينده را در درون استراتژي و راهكارهاي تحقق برنامه، لحاظ و رعايت كنند و بدانند كه از هم اكنون بر اساس چه اهدافي، مسير فعاليت را طي خواهند كرد. مسايلي چون تهيه فضاهاي سبز، تأمين خوابگاه ها، ساختمان هاي آموزشي و پژوهشي، امكانات و تجهيزات و... در اين برنامه 10 ساله بايد لحاظ شود. طبعاً ارائه طرح جامع 10 ساله از سوي دانشگاههاي مطرح، مي تواند به منظور بهره مندي ديگر دانشگاهها مفيد باشد ولي تاكنون بيشترين طرح هاي جامع را از حدود 35 دانشگاه در حال توسعه دريافت كرده ايم و مواردشان بررسي شده است و بر اساس برنامه 10 ساله حركت مي كنند ولي هنوز بيشتر دانشگاهها مهم و محوري كشور كه در تهران مستقر هستند، برنامه جامع 10 ساله خود را ارائه نكرده اند.
* شما اميدوار هستيد كه تهيه و تدوين اين برنامه جامع بتواند هدايتگري كند و مسير حركت و فعاليت هاي دانشگاهيان مشخص شود، اما تصور نمي كنيد، تهيه اين طرح با توجه به سابقه آموزش عالي در ايران و ضرورت هاي همگاني با تحولات و پيشرفت هاي روزآمد جهاني، دير هنگام باشد؟
- به نظر مي رسد در گذشته هاي بسيار دور، متوليان نظام آموزش عالي كشور چون كمتر با محدوديت ها و كمبودهايي در باب منابع مواجه بودند و جمعيت مشتاق هم بيشتر از امكانات، منابع و اعتبارات بوده است، موضوع ضرورت هاي تهيه و تدوين برنامه جامع 10ساله يا هر برنامه دراز مدت ديگري خيلي مورد توجه قرار نمي گرفته است و اصرار جدي برايش وجود نداشت. اين حركت جديد اگرچه دير هنگام ولي هنوز هم مفيد و كار آمد است و باعث مي شود كه متناسب با ظرفيت ها،  دانشگاههاي زير نظر وزارت علوم، تحقيقات و فناوري از فرصت هاي مناسبي جهت حركت هاي علمي و تجهيزات و... بهره مند شوند.
پس از دريافت طرح هاي جامع دانشگاههاي زير نظر وزارت علوم نيز، سراغ مؤسسه هاي آموزشي غيردولتي- غيرانتفاعي و دانشگاههاي وابسته به صورت مؤسسه غيرانتفاعي خواهيم رفت و برنامه هاي راهبردي اين مدارك، همانند دانشگا ه ها، بررسي، تدوين و تصويب خواهد شد. به هر حال اين اولين بار است كه اصولاً طرح جامع توسعه آموزش عالي كشور از طريق تصويب طرح ها و برنامه هاي بلند مدت صورت مي گيرد.
* بحث تبادلات علمي و دانشگاهي ميان ايران و كشورهاي ديگر هم در اين برنامه 10 ساله خلاصه خواهد شد؟
- همكاريهاي مشترك ميان دانشگاهيان به دو شكل روابط داخلي و خارجي صورت مي گيرد كه براي وزارت علوم، حايز اهميت است.
تازه ترين برنامه همكاريهاي مشترك دانشگاههاي ايران و خارج نيز به اين ترتيب است كه تلاش هايي صورت گرفته تا رشته و دوره دكتراي اصلاح نباتات با همكاري دانشگاه تيمير يازوف روسيه در دانشگاه شهركرد، راه  اندازي شود. راه اندازي رشته دوره دكتراي مشترك تاريخ هنر ميان دانشگاه هنر تهران با منچستر انگلستان و مطالعات رسانه اي با دانشگاه لندن نيز در قالب همين همكاريهاي مشترك جهاني مي گنجد.
اكنون نيز در ادامه اين همكاريها، دوره كارشناسي ارشد mba و دوره كارشناسي تجارت با همكاري دانشگاه «رويال رور» كانادا در دانشگاه صنعتي شريف فعال شده و همچنين دوره كارشناسي رشته هاي مهندسي برق و مهندسي مكانيك با همكاري دانشگاه آخن آلمان كه به صدور مدرك توسط آخن منجر مي شود، تشكيل شده است و با استقبال دانشجويان هم مواجه شد.
از سوي ديگر رشته هايي از جمله كارشناسي مهندسي برق و سيستم هاي رايانه اي با همكاري دانشگاه «موناش» استراليا و با نظارت دانشگاه صنعتي شريف در يك مؤسسه آموزش عالي غير انتفاعي- غيردولتي راه  اندازي شده و در همين حال شوراي گسترش آموزش عالي با اجراي دوره هاي كارشناسي كامپيوتر و سيستم اطلاعات اقتصاد و مديريت در زبان انگليسي در يكي از مناطق آزاد كشور توسط لندن و با همكاري دانشگاههاي اميركبير، علم و صنعت و سيستان و بلوچستان موافقت كرده است كه اين خود نيز يك امتياز محسوب مي شود.
همچنين در سال تحصيلي جديد 83-82 دو رشته كامپيوتر و سيستم اطلاعات و اقتصاد و مديريت، مجوز يك بار پذيرش صادر شده است.
در ادامه همكاريهاي علمي و دانشگاهي، برنامه هاي اجراي دوره دكتراي مهندس مكانيك- ساخت و توليد توسط دانشگاه مازندران با همكاري دانشگاه صنعتي تويوهاشي ژاپن، اجراي دوره كارشناسي و دكتراي مهندسي مواد دانشگاه صنعتي اصفهان با همكاري دانشگاه ناتينگهام منوط به صدور مدرك مشترك، همكاري دانشگاه تربيت مدرس با دانشگاه «لوليي» سوئد براي اجراي دوره كارشناسي ارشد بازاريابي و تجارت الكترونيك، اجراي دوره هاي كارشناسي مهندسي برق، مهندسي مكانيك و شيمي دانشگاه اميركبير با همكاري دانشگاه بيرمنگام انگلستان و اجراي دوره كارشناسي ارشد مهندس سنجش از دور و سيستم هاي اطلاعات جغرافيايي دانشگاه خواجه نصير  با همكاري itc هلند از جمله تلاش هايي براي آغاز، توسعه و تقويت همكاريهاي بين المللي است و در پرتو اين خدمات و غني سازي آموزش ها و پژوهش ها- طبعاً دانشگاههاي در حال توسعه نيز بهره مند مي شوند. از سوي ديگر با توجه به ضرورت تهيه و تدوين برنامه جامع 10 ساله دانشگاهها، وارد شدن در گستره و پيوند خوردن اين تعاملات و ارتباطات، نقش مهمي در غني سازي دانشگاهها دارد.
* در فهرست دانشگاههاي فعال در پروژه هاي مشترك آموزشي نامي از دانشگاههاي معتبر آمريكايي نيست. آيا در زمينه تبادلات علمي مشترك ميان دانشگاههاي ايران و آمريكا، ملاحظاتي وجود دارد؟
- وزارت علوم در تمام برنامه هايش براي غني سازي محتواهاي آموزشي و انجام امور پژوهشي، توسعه و گسترش دوره هاي دكترا و كارشناسي ارشد را مورد تأكيد و توجه دارد و همه دانشگاههاي تحت نظر وزارت علوم، تحقيقات و فناوري براي انجام اين تبادلات و همكاريهاي مشترك علمي، تشويق و ترغيب مي شوند، اينكه با دانشگاههاي آمريكا، ارتباطي وجود ندارد، مطمئناً هيچ منعي وجود نداشته و ندارد، اما به نظر مي رسد به منظور روان سازي امور و پرهيز از هرگونه مشكلات و گره هاي اداري، دانشگاههاي خارجي موردنظر جهت تبادلات علمي و پروژه هاي مشترك آموزشي، از ميان كشورهاي اروپايي انتخاب شده اند كه اين دوره هاي مشترك در صورت دستيابي به نتايج مثبت و مطلوب در قالب نمونه هاي اجرايي، گسترش مي يابند. در مورد رابطه با دانشگاههاي آمريكا تاكنون دانشگاههاي داخل، درخواست و تقاضايي براي صدور مجوز نداشته اند و خط قرمزي در اين زمينه وجود ندارد.