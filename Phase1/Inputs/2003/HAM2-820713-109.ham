سايه روشن ورزش
تربيت پزشك تيم در ايران
وزارت بهداشت با پيشنهاد برگزاري دوره «تربيت پزشك تيم» از سوي فدراسيون جهاني پزشكي ورزشي موافقت كرده است.
دكتر حميد هنرپيشه، معاون دبيرخانه شوراي آموزش پزشكي و تخصص وزارت بهداشت با اعلام اين مطلب افزود: وزارت بهداشت با شرط ارايه محتواي آموزشي اين دوره از سوي متوليان برگزاري آن يعني فدراسيون جهاني پزشكي ورزشي و فدراسيون پزشكي ورزشي در ايران با راه اندازي آن موافقت كرده است.
وي با اشاره به آمدن هيأتي به سرپرستي رئيس فدراسيون جهاني پزشكي ورزشي و رئيس فدراسيون پزشكي ورزشي در آسيا براي ارائه اين پيشنهاد به ايران، گفت: اين هيأت پس از معرفي اين فدراسيون در جلسه اي با حضور وزير بهداشت، پيشنهاد راه اندازي «دوره آموزشي تربيت پزشك تيم» را كه مدت آن معادل 2 دوره 100 ساعته شامل آموزش هاي خاص تربيت بدني و پزشكي ورزشي است را ارائه كردند.
دكتر هنرپيشه در ادامه اظهار كرد: اين هيأت قصد دارد اين دوره آموزشي را براي دانش آموختگان دوره كارشناسي ارشد وزارت بهداشت و همچنين دانش آموختگان دوره كارشناسي ارشد پزشكي ورزشي با ارائه مدرك جداگانه اجرا كند.



جشنواره بين المللي ژيمناستيك در تهران
دكتر حسن اسدي مي گويد: با ايجاد امكانات لازم، اولين جشنواره  بين المللي ژيمناستيك به بهترين شكل برگزار خواهد شد. رييس فدراسيون ژيمناستيك اظهار داشت: كميته اجرايي اولين جشنواره بين المللي ژيمناستيك كه همزمان با روز جهاني كودك 16 مهر ماه در تهران برگزار مي شود، از اوايل سال جاري تشكيل شده و فعاليت خود را آغاز كرده است. دكتر اسدي افزود: در حال حاضر همه اقدامات لازم براي برگزاري هر چه بهتر اين جشنواره انجام شده است و سعي داريم اين جشنواره را به نحو مطلوبي برگزار كنيم. ضمن اينكه در اين جشنواره ميزبان نمايندگان فدراسيون هاي ژيمناستيك  كشورهاي غرب آسيا خواهيم بود. وي ادامه داد: از سوي هيات هاي ژيمناستيك استان هاي كشور برنامه هاي جالب و متنوعي در گروه هاي سني مختلف براي اين روز در نظر گرفته شده است كه هر يك در زمان تعيين شده اجرا خواهند شد.دكتر اسدي تصريح كرد: اين جشنواره با پيام «برنو گراندي» رييس فدراسيون جهاني ژيمناستيك(fig)آغاز به كار مي كند و بخش اعظم برنامه هاي اين جشنواره به طور زنده و مستقيم پخش خواهد شد. وي خاطر نشان كرد: اسپانسر اين جشنواره عملكرد بسيار خوبي داشته است و مبلغي بالغ بر 10 ميليون تومان براي برگزاري اين جشنواره  هزينه كرده است.



رحيم علي آبادي: باخت هاي فرنگي كاران قابل قبول نيست
رحيم علي آبادي سرپرست تيم كشتي فرنگي ايران در مسابقه هاي جهاني فرانسه معتقد است: باخت هاي فرنگي كاران براي ما قابل قبول نيست، چرا كه آنها نه به لحاظ توان بدني و نه به لحاظ تكنيكي مشكل خاصي نداشتند و فقط به خاطر كم دقتي و تحت تأثير قرار گرفتن جو مسابقات امتيازات را از دست دادند.
علي آبادي تصريح كرد: زيدوند از جمله نفراتي بود كه ما حداقل كسب سهميه المپيك را براي او در نظر گرفته بوديم اما يك لحظه بي دقتي او باعث شد تا وي كشتي برده را به حريف واگذار كند.
سرپرست تيم ملي كشتي فرنگي همچنين افزود: به هر حال باخت فرنگي كاران براي ما قابل قبول نيست و اميدوارم در اوزاني كه ما شكست خورديم، بتوانيم در مسابقات آتي سهميه هاي لازم براي المپيك را كسب كنيم.
وي گفت: سطح مسابقات برخلاف دوره هاي قبل بسيار تغيير كرده بود، به طوري كه روسيه در برخي از اوزان نتوانست كاري را از پيش ببرد.
وي اضافه كرد: كشتي فرنگي پيشرفت فراواني كرده است و حريفان آسيايي ما نيز رشد قابل ملاحظه اي از خود نشان مي دهند.



بازتاب انتخاب ايوانكوويچ به عنوان مربي تيم ملي ايران در سايت اينترنتي كنفدراسيون فوتبال آسيا
 سايت  اينترنتي  كنفدراسيون  فوتبال  آسيا(اي اف سي)در اخبار مربوط به  فوتبال آسيا به بازتاب  انتخاب  مجدد برانكو ايوانكوويچ  مربي  اهل  كروواسي به  عنوان  سرمربي  تيم  ملي  فوتبال  ايران  پرداخته است. اي اف سي  در اين باره  نوشته  است،ايوانكوويچ  در رأس  كادر رهبري  تيم  ملي  فوتبال  ايران  جايگزين  همايون  شاهرخي  شده  است  كه  پس  از شكست  تيم  ايران  مقابل  اردن  در چارچوب  رقابتهاي  مقدماتي  جام  ملت هاي  آسيا مورد انتقاد شديد هواداران  فوتبال  و مطبوعات  ايران  قرار گرفته  بود. اين  كنفدراسيون  اشاره  كرده  است  كه  براساس  تصميم  اتخاذ شده  از سوي  فدراسيون  فوتبال  ايران ، شاهرخي  به عنوان  مدير فني  تيم  ملي  همچنان  به  همكاري  خود ادامه  خواهد داد.
ايوانكوويچ  كه  در رقابتهاي  مقدماتي  جام  جهاني  2002 دستيار ميروسلاو بلاژوويچ  مربي  كرووات  بود، پس  از جام  جهاني  2002 و كناره گيري  بلاژوويچ ، براي  نخستين  بار به عنوان  سرمربي  تيم  ملي  فوتبال  ايران  برگزيده  شد. تيم  ملي  فوتبال  ايران  با رهبري  ايوانكوويچ  فاتح  رقابتهاي  فوتبال  بازيهاي  آسيايي  سال  2002 بوسان  كره جنوبي  شد.