حرمت خرمشهر چرا...
خرمشهر به دليل موقعيت جغرافيايي و بازرگاني خود و ارتباط با درياي آزاد؛ ثروت عظيمي را در خود جاي داد و وجود تجارتخانه هاي بزرگ تجاري داخلي و خارجي و همچنين شركت هاي بزرگ كشتيراني به خرمشهر چهره يك بندر بين المللي بخشيده بود. مسئولين دلسوز نسبت به خرمشهر اظهار دلسوزي؛ عشق و مهرباني مي نمايند و همه ساله در سالروز فتح خرمشهر از مقاومت ها و جانفشاني ها و رشادت ها و دلاوري ها سخن مي گويند. مردم اين را نيز باور دارند تا اينكه خبري دال بر انضمام بخشي از محدوده هاي قانوني خرمشهر به شهرستان آبادان به گوش مي رسد. اين موضوع مردم سلحشور خرمشهر را براي چندمين بار متأثر و متعجب كرد. يك بار در بهره برداري از كانال ژيان و اين بار از دست دادن قسمتي از محدوده قانوني شهري به شهرستان آبادان است. در صورتي كه طبق تصميمات كشوري در سال هزار و سيصد و بيست و نه خرمشهر داراي چهار بخش مركزي؛ شادگان، بندر ماهشهر و هنديجان بوده است. لازم است نكاتي در خصوص تقسيمات وزارت كشور در اين محدوده يادآور شوم.
1 ـ ساكنين شهرك شهيد عباسپور كه تا خرمشهر پنج كيلومتر و تا آبادان هيجده كيلومتر فاصله دارد با نوشتن طوماري به مسئولين محترم شهر اين امر را محكوم نموده اند.
2 ـ طبق كميسيون ماده پنج طرح جامع استحفاظي شهر خرمشهر كه توسط سازمان مسكن و شهرسازي استان خوزستان به تصويب رسيده بود مجاز به تغيير محدوده قانوني شهرها نيست.
3 ـ تغيير خط مرزي از ميدان فرودگاه را توسعه داده به طوري كه تا كوي بهروز را جزو محدوده خدمات شهري آبادان اعلام داشته اند در حالي كه در سال هزار و سيصد و چهل و شش طبق طرح و كميسيون تقسيمات كشوري محدوده شهرهاي آبادان و خرمشهر رأس جاده اصلي ديري فارم بوده و شهردار خرمشهر پس از اتمام جنگ تحميلي و آغاز بازسازي با جذب اعتبارات عمران شهري اقدام به بازسازي و صدور پروانه هاي ساختمان؛ منازل كوي بهروز و شهرك شهيد عباسپور و ساير نقاط نموده است.
4 ـ محدوده قانوني شهرستان خرمشهر بر طبق ماده دو قانون شهرداري در سال هزار و سيصد و چهل و شش تعيين گرديد و پس از تصويب وزارت كشور جهت اجرا به شهرداري خرمشهر ابلاغ گرديده و از آن تاريخ تاكنون شهرداري خرمشهر فعاليت عمراني خود را در محدوده قانوني مصوب انجام مي داده است.
5 ـ با استناد ماده دو قانون نوسازي و عمران شهري عوارض نوسازي از كليه املاك واقع در محدوده قانوني دريافت مي نموده و مجوزهاي قانوني خود اعم از پروانه ساختماني مسكوني و تجاري و پروانه كسب صادر مي نموده است.
6 ـ در جلسه كميسيون طرح جامع خرمشهر مورخه 6/6/1360 كه با حضور جناب آقاي تولايي استاندار محترم وقت خوزستان در محل فرمانداري خرمشهر تشكيل گرديد مقرر شد شركت تعاوني مسكن كارگري پالايشگاه آبادان تحت نظر شهرداري خرمشهر پس از اخذ مجوز پروانه ساختمان طبق مقررات نسبت به احداث واحدهاي مسكوني كارگران خود اقدام نمايد.
6 ـ به موجب نامه.... مورخه 1/5/1358 شركت ملي نفت به عنوان شهرداري خرمشهر كه رونوشت آن نيز به شهرداري آبادان ارسال گرديد جلسه اي با حضور نمايندگان خرمشهر و آبادان تشكيل گرديد. با توافق طرفين خط مرزي بين محدوده شهرستان خرمشهر و آبادان به تصويب رسيده است كه يكي از امضاكنندگان آن صورت جلسه جناب آقاي مهندس مطوري شهردار فعلي شهرستان آبادان مي باشند.
8 ـ تأييد محدوده قانوني شهر مصوب مردادماه 1348 انجمن شهر كه توسط وزارت كشور در سال 1346 به تصويب رسيده بود.
9 ـ تأكيد سازمان مسكن و شهرسازي استان خوزستان بر تعريف محدوده هاي طرح جامع و استحفاظي شهر خرمشهر مورخه 23/11/1365.
10 ـ هم اكنون شهرداري خرمشهر در حال احداث دو پارك شهري در حاشيه جاده و منطقه شهرك شهيد عباسپور و كوي بهروز مي باشد به طوري كه در حدود بيست و شش كيلومتر در چهار رديف نيز درختكاري و نهالكاري نموده و اين اقدامات هزينه بسيار زيادي را براي شهرداري خرمشهر و ساير ادارات داشته است.
لذا با توجه به نكات ده گانه فوق آيا نياز به توضيح بيشتري دارد؟ آيا با توجه به تقسيمات كشوري وزارت كشور شايسته است اين گونه حق مردم خرمشهر تضييع گردد؟ آيا اين است پاداش 45 روزه دفاع مقدس مردم خرمشهر از حريم خود؟
آيا به توصيه هاي مكرر مقام عظمي ولايت آيت الله خامنه اي مد ضله العالي نسبت كمك به مردم مظلوم خرمشهر اين گونه بايد اعمال شود؟ آيا توصيه هاي رئيس محترم جمهور نسبت به خرمشهر و مردم غيور و قهرمان خرمشهر اين گونه بايد پاسخ داده شود؟ آيا... از كليه مسئولين محترم، استدعا مي نمايد در حل اين مشكل همراه و هم صدا با مردم شهيدپرور خرمشهر باشيد.
دكتر پورحزايري نماينده مردم شريف خرمشهر