آثار 150 هنرمند سفالگر در نمايشگاه قرآن
بخش هنري يازدهمين نمايشگاه بين المللي قرآن كريم با معرفي آثار برگزيده خود، از هنرمندان در رشته هاي گوناگون هنري تقدير خواهد كرد.
به گزارش ستاد خبري يازدهمين نمايشگاه بين المللي قرآن كريم، عبدالمجيد شريف زاده مدير بخش هنري نمايشگاه با بيان اين مطلب افزود: سعي ما بر اين است كه فضايي فراهم كنيم تا هنرمندان به فعاليت در حوزه هاي ديني و قرآني تشويق شوند.
وي با اشاره به اين كه اساتيد برجسته و پيشكسوت داوري بخش هاي گوناگون هنري را بر عهده خواهند داشت، گفت: بخش عمده آثار هنري در نمايشگاه امسال مربوط به هنر خوشنويسي است و هنرهاي سنتي و تجسمي نيز از ديگر آثار ارائه شده در نمايشگاه است.
شريف زاده با اعلام اين مطلب كه نقاشي داستان هاي مذهبي و قصص قرآن، در بخش  هنري نمايشگاه به اجرا درخواهد آمد، از وزارت ارشاد به عنوان اصلي ترين برگزاركننده يازدهمين نمايشگاه بين المللي قرآن كريم ياد كرد و گفت: بخش ويژه نمايشگاه امسال به سفال و سراميك اختصاص دارد و ما پس از شناسايي هنرمندان اين رشته موفق شديم بيش از 150 هنرمند سفالگر را ترغيب كنيم تا آثارشان را در نمايشگاه ارائه كنند.
يازدهمين نمايشگاه بين المللي قرآن كريم با شركت 30 كشور، 151 مؤسسه و ناشر و 34 مؤسسه رايانه اي در مركز آفرينش هاي فرهنگي هنري كانون پرورش فكري كودكان و نوجوانان برگزار شده است.
مدير بخش هنري نمايشگاه در پايان با اشاره به ساعات كار نمايشگاه، زمان تعيين شده را زماني مناسب توصيف كرد و افزود: بعد از ساعت افطار بسياري از خانواده ها از نمايشگاه بازديد مي كنند كه اين امر منجر به اشاعه فرهنگ قرآني در خانواده ها مي شود.
يازدهمين نمايشگاه بين المللي قرآن كريم همه روزه در ايام ماه مبارك رمضان از ساعت 10 صبح تا 10 شب آماده بازديد عموم علاقه مندان است.