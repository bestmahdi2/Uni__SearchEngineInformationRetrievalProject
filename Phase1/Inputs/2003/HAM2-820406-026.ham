رشد 25 درصدي توليد واكسن
رئيس موسسه تحقيقات واكسن و سرم سازي رازي كرج گفت: از سال 80 تاكنون توليد واكسن هاي دامي و پزشكي اين موسسه 25 درصد رشد داشته است.
دكتر محمدعلي اخوي زادگان روز پنج شنبه افزود: هم اكنون سالانه بالغ بر 4/3 ميليارد دز انواع واكسن و سرم هاي پزشكي، دامي و طيور در اين موسسه توليد مي شود. وي گفت: اين ميزان توليد حدود 200 تا 250 ميليون دلار صرفه جويي براي كشور در بردارد.
اخوي زادگان، تعداد طرح هاي تحقيقاتي سال گذشته موسسه تحقيقات واكسن و سرم سازي رازي كرج را 80 طرح ذكر كرد. وي خاطرنشان كرد: كل اعتبارات تحقيقات دامپزشكي اين موسسه در سال فقط دو ميليارد و 500 ميليون ريال است كه كافي نيست. گفتني است سازمان بهداشت جهاني تاكنون بارها توان توليد فرآورده هاي موسسه رازي را تاييد و در آخرين بازديد نمايندگان اين سازمان جهاني، تاييد هرگونه فرآورده اين موسسه را مشروط به برخي تغييرات موقت كرده است.