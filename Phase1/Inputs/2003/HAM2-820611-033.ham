گزارشي از هشتمين نمايشگاه تخصصي آثار عكاسان فيلمهاي مستند
قاب عكسي به وسعت ايران
تلويزيون كه امكان گسترده تهيه و چاپ عكس هاي فيلم هاي مستند را دارد، بهتر است براي انتشار كتابهاي نفيس عكس هايي از ايران اقدامي درخور كند و فقط اين عكاسان خارجي نباشند كه هر گوشه كشور را گمانه زني  كنند و ديدگاه توريستي خود را از ايران ترويج و تبليغ  كنند
«مستندنگاري همراه با مستندسازان» عنوان هشتمين نمايشگاه تخصصي آثار عكاسان فيلم هاي مستند است كه مردادماه در تالار كوثر برپا شد.
در اين نمايشگاه عكسهايي از محمد اسلامي راد، علي اصغر داودآبادي فراهاني، مسعود زنده روح كرماني، اسعد نقشبندي و علي نيك رفتار به نمايش درآمدند.
حدود 40 عكس به صورت پرينت و لمينت در قطع حدود 50*30 و 70*50 دربرگيرنده فعاليت عكاساني بودند كه همراه گروه مستندساز به ثبت صحنه هايي از دل كوير، ساحل درياي خزر، مراسم آئيني، زندگي مردم عادي و در يك جمله ايران و ايرانيان پرداختند.
اگرچه سابقه عكس فيلم به عنوان حرفه اي مستقل سابقه طولاني ندارد، اما عكاسي و عكس در سينماي مستند از اركان مهم تحقيقاتي و توليدي محسوب مي شود.
اسعد نقشبندي دبير اين نمايشگاه مي گويد: «همان زماني كه «داگر» اولين عكس خود را از واقعيت بيروني اطراف خود ثبت كرد، عكس مستند متولد شد. بعدها برادران لومير آن را كامل كردند و سينما اختراع شد. اولين فيلمي كه آنها ساختند، از واقعيت هاي زندگي روزمره و به نوعي مستند بود.»
هرچند تولد عكاسي و فيلم مستند همزمان نبوده، ولي در يك فاصله زماني كوتاه اتفاق افتاده، امروزه با پيشرفتي كه در زمينه ارتباطات صورت گرفته است، مهمترين اشتراك فيلمسازي مستند و عكاسي مستند همانا مؤلف بودن شان است. يعني موضوعي را ديدن و پس از تجربه و تحليل كردن و با يك ديدگاه ذهني تفسير خود را از آنچه دريافت كرده اند،  به صورت فيلم و يا عكس خلق مي كنند. اين دو(فيلمسازي مستند و عكاسي مستند)كه مي توان آنها را دو مديوم(رسانه)ارتباطي همگون دانست، در همه حال ياري رسان يكديگر بوده اند و حتي مي بينيم كه در فيلم هاي مستند مهم حضور عكاس فقط براي ثبت صحنه هاي فيلم نيست، بلكه با ديدي كاملاً آزاد، روايت خود را از موضوع عكاسي مي كند و چون نوع ابزار و شكل ارتباطي اين دو رسانه- هنر تاحدودي با هم فرق دارند، پس مخاطبان تأثيرات متفاوتي خواهند پذيرفت. به عبارتي، فيلمساز فيلم مستند خود را مي سازد و عكاس نيز تفسير جداگانه اي از موضوع ارائه مي دهد.
اين كه چطور از يك موضوع يا واقعيت بيروني دو برداشت هنري و ذهني توسط فيلمساز و عكاس مي شود و هر دو خود را متكي به ديدگاههاي مستندگرايي مي دانند، از تفاوت ماهيت و جوهره سينما با عكس و به خصوص بحث حركت در اين دو ابزار هنري ناشي مي شود.
نكته ديگر، استقلال كاري عكاس نسبت به فيلمساز و آن هم سر صحنه توليد يك فيلم مستند است. عكاس در پروژه ساخت فيلم، نه تنها بايد از لحظه هاي فيلمبرداري و آماده سازي صحنه عكاسي كند، بلكه از محيط و موضوع نيز عكس برمي دارد. اين عكس ها هم جنبه تحقيقاتي و مطالعاتي دارند و هم شرايط توليد فيلم را ثبت و به عبارتي مستند مي كنند. اگر براي فيلمساز، يك موضوع براي فيلمبرداري وجود دارد، عكاس مستند دو وظيفه برعهده اش است: عكاسي از سوژه و فيلمبرداران سوژه و به اين وظايف تهيه عكس هاي ديگر مواد تبليغاتي و اطلاع رساني داخلي و خارجي را اضافه كنيد.
اگر تعداد زياد توليدات مستند تلويزيون را در دو دهه اخير در نظر بگيريم و حجم بي شمار عكسهايي كه هنگام و بعد از فيلمبرداري اين فيلم ها برداشته شده را جمع آوري كنيم، به آرشيو عظيمي دست  مي يابيم كه بي اغراق بزرگترين منبع تصويري و عكسي ايران و ايرانيان در اين سالها مي شود.



نقشبندي در بروشور موجود در نمايشگاه به نكته مذكور اشاره كرده و نوشته است: «در تلويزيون به عنوان يكي از مهمترين متوليان سينماي مستند كه در طول سال صدها و شايد هزاران دقيقه فيلم مستند توليد مي كند، اگر در كنار همه اين توليدات مستند عكاس حضور پيدا مي كرد، حدس بزنيد امروز با چه آرشيو غني از عكس مستند روبرو بوديم؟ ولي با اين وصف تعدادي از عكاسان واحد عكاسي با تمايل خود در كنار فيلم هاي مستند، عكاسي كردند كه نمايشگاه حاضر انتخابي از عكسهاي اين عكاسان است.»
در نمايشگاه «مستندنگاري همراه با مستندسازان» از دو مستندساز كه براي عكاسي ارزش خاصي قائلند و اكثر عكسهاي اين نمايشگاه از سعه صدر آنها پديد آمده، قدرداني شده است.
منوچهر طياب كارگردان «همراه باد در دل تنهايي كوير» در فيلم خود از چهار تن از عكاسان واحد عكاسي سيما بهره جسته كه تعدادي از عكسهاي نمايشگاه به اين فيلم اختصاص يافته است.
فيلمساز ديگر محمدرضا مقدسيان است كه عكسهاي فيلم هاي «خيزاب» و «سرود دشت نيمور» او زينت بخش نمايشگاه است.
اين عكس ها و ديگر آثار عكاسان فيلم مستند در نمايشگاه از يك ويژگي مثال زدني برخوردار است و آن تأكيد هنرمند عكاس بر اصولي بودن و هنري بودن عكسهايي است كه ظاهراً كاربردي رسانه اي بايد داشته باشند.
به عبارت ديگر هر عكس به طور مستقل عكسي قابل توجه و تحليل هنري است. با اين حال، عكاسان واحد عكاسي گلايه اي از مديران سيما دارند. عصر ارتباطات نياز به عكس دارد و تهيه عكسهاي ارزشمند از ايران امروز نياز به يك عزم قوي. درواقع براي معرفي خودمان به جهانيان بايد عكس خوب گرفته شود. تلويزيون كه امكان گسترده تهيه و چاپ اين عكسها را دارد، بايد اقدامي درخور براي انتشار كتابهاي نفيس عكس هايي از ايران داشته باشد و فقط اين عكاسان خارجي نباشند كه هر گوشه كشور را گمانه زني كرده و ديدگاه توريستي خود را از ايران ترويج و تبليغ  كنند.