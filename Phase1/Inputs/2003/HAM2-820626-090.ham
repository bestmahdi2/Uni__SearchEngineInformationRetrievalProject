تشديد تدابير امنيتي در اطراف سفارتخانه انگليس
مديركل سياسي انتظامي استانداري تهران خبر تشديد تدابير امنيتي انتظامي در اطراف سفارتخانه و سكونت گاه كارمندان سفارت انگلستان را تاييد كرد.
علي تعالي با اعلام اين خبر به ايسنا تصريح كرد: حضور اين نيروها كه تركيبي از پليس ديپلماتيك و نيروهاي انتظامي همان مناطق هستند، تا زماني كه مصلحت ايجاب كند، ادامه مي يابد.
وي هم چنين درباره ي وضعيت پيگيريهايي كه درباره ي اين تيراندازي ها انجام شده، اظهار داشت: در حال حاضر و با توجه به آنكه عوامل تيراندازي متواري شده اند، نيروي انتظامي مشغول بررسي در اين زمينه است و قرار شده نتيجه ي بررسيها در اختيار استانداري قرار گيرد.
تعالي هم چنين در پاسخ به اين سئوال كه آيا پوكه ي فشنگ مربوط به تيراندازي هاي دوم و سوم پيدا شده اظهار داشت:در اين تيرانداز ي ها هيچ پوكه اي پيدا نشده است.
وي درخصوص خبر تيراندازي دوم كه اعلام شد در پي تعقيب يك دستگاه خودرو از سوي مامورين كلانتري محل بوده گفت هيچ گونه ارتباطي با سفارت انگليس نداشته است.
تعالي هم چنين از ماهيت اصلي تيراندازي سوم به باغ سفارت انگلستان اظهار بي اطلاعي كرد و افزود: هنوز مشخص نيست اين تيراندازي واقعا به قصد تهديد انجام شده باشد.
مديركل سياسي انتظامي استانداري تهران در ادامه با بي مبنا خواندن اظهاراتي كه درباره ي چگونگي انجام اين تيراندازي ها و وسايل نقليه ي  مورد استفاده، بيان مي شود، گفت: آنچه كه مشخص شده، اين است كه عاملان اين تيراندازي بر موتورسيكلت سوار بوده اند.