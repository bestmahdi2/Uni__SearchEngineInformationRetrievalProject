آي تي ايراني
هفته گذشته حادثه جنجال برانگيزي در صحنه آي تي ايران اتفاق افتاد. قضيه از اين قرار بود كه در مراسم اختتاميه جشنواره وب و نشريات الكترونيك كه در سالن ميلاد نمايشگاه بين المللي به مدت پنج روز برقرار بود، نمايندگان وب لاگ نويسان به شدت، به ناديده گرفته شدن از سوي مسوولان جشنواره اعتراض كردند. در طول برگزاري جشنواره يك غرفه صدمتري به صورت رايگان دراختيار چند وب لاگ نويس مطرح قرارداده شده بودكه به نمايندگي از خيل عظيم وب لاگ نويسان ايران در جشنواره حضور داشته باشند. به گفته مسوولان اين غرفه، حضور وب لاگ نويسان باعث جذب مخاطبان بيشتري به اين جشنواره شده بود و تعداد بازديدكنندگان را به نحو موثري افزايش داده بود ولي در نهايت، در مراسم اختتاميه هيچ گونه تقدير و تشكري از كساني كه رونق زيادي به جشنواره داده بودند به عمل نيامده بود. اعتراض وب لاگ نويسان كه نماينده آنها آقاي طاهري مدير وب لاگ راهرو مدرسه بود، در نهايت به خروج آنها از سالن منتهي شد و حرف و حديث هاي بسياري را به وجود آورد.
البته طرف ديگر قضيه يعني مسوولان برگزاركننده جشنواره نيز اعتراض وب لاگ نويسان را بي پاسخ نگذاشتند و جوابيه مفصلي در سايت مخصوص جشنواره(intwebfest.com)منتشر كردند. البته درحال حاضر سايت موردنظر ظاهرا توسط مديران آن تعطيل شده گرچه سايت جشنواره در طول برگزاري آن نيز تقريباً هيچ فعاليت مثبتي جز انتشار جوابيه مديران به وب لاگ نويسان نداشت.
اما فيلترينگ سايت ها نيز بازهم در سرفصل اخبار فن آوري اطلاعات در ايران قرار گرفت. در آخرين اظهارنظر، دكتر زارعيان، مديركل روابط عمومي شركت مخابرات در گفت وگو با ايسنا گفت: سايت هايي كه خارج از ليست - به اشتباه - فيلتر مي شوند، با اطلاع مديران سايت، توسط امور مشتركين ارتباطات ديتا، قابل پيگيري هستند.
به گفته دكتر زارعيان، بعضي ازisp ها بدون دستور مخابرات اقدام به فيلتركردن بعضي سايت ها مي كنند كه در صورت انعكاس اين اخبار به شركت مخابرات، امكان پيگيري و رفع سانسور از آنها فراهم مي شود.
اغلب ابهام هايي كه برسر راه فيلتر كردن سايت ها توسط مخابرات وispها به وجودآمده است، هنوز برطرف نشده. حتي سيستم فيلترها و نحوه سانسور به صورت كاملاً شفاف به اطلاع كاربران اينترنت در ايران نرسيده است.
در پاره اي اوقات مشاهده شده كه به جاي فيلترشدن آدرس يك سايتip آن فيلتر شده. به همين دليل آدرس هاي ديگري كه محتواي آنان با سايت موردنظر هيچ شباهتي نداشته خود به خود و بدون دليل موجه، سانسور شده اند.
گاهي اوقات يك سايت با استفاده از خدمات يكisp مورد فيلتر قرار گرفته و با استفاده از يك كارت ديگر به راحتي مي توان آن را مشاهده كرد. به هر ترتيب آنچه مشخص است اين است كه مخابرات بايد هرچه زودتر هماهنگي هاي لازم را به عمل آورده و راهكارهاي مناسب براي آسيب نديدن سايت ها و به خصوص سايت هاي ايراني را مشخص كند.