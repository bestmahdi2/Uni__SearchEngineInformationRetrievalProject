اعضاي شورا در ديدار با شهروندان:
تخفيف عوارض شهرداري در دستور كار شوراي شهر تهران قرار دارد
گروه شهري: گستره قوانين و مقررات شهرداري تا حدي است كه مسئولان شهرداري ها مي توانند بدون هيچ گونه تخلفي از قانون، بسياري از مشكلات ريز و بعضا دست و پا گير را در چارچوب قانون حل كنند.
مهندس خسرو دانشجو عضو كميسيون شهرسازي، فني و معماري شوراي اسلامي شهر در ديدار با مردم منطقه 22 شهرداري با بيان مطلب فوق افزود: آشنايي با قوانين و مقررات شهرسازي در هر منطقه جزء حقوق شهروندان است، متأسفانه بسياري از مشكلاتي كه امروزه شهروندان به خاطر آنها سالهاست به شهرداري ها مراجعه مي كنند،  به دليل عمل منفي متصديان شهرداري ها به وجود آمده است. و هيچ كس با ديد مثبت و به منظور حل آن معضلات اقدامي انجام نداده است.
وي در ادامه با توصيه به معاونان و مسئولان شهرداري هاي مناطق گفت: مقررات و قوانين شهرداري دامنه گسترده اي دارد كه مي توان با استفاده صحيح و به موقع از آنها بسياري از مشكلات ريز و متعاقبا دست و پا گير را بدون تخلفي از قانون رفع و تسريع كرد.
وي افزود: اگر مسئولان در شهرداري ها بخواهند، مي توانند مشكلات مراجعه كنندگان را كم كنند.
عضو شوراي اسلامي شهر تهران در ادامه گفت:  از عمده مشكلاتي كه مردم عنوان مي كنند، افزايش نرخ عوارض شهرداري هاست، كه بيشتر شهروندان متقاضي ملاك محاسبه عوارض،  براساس ضوابط سال 1381 هستند.
افزايش نرخ عوارض شهري مربوط به فاصله تعطيلي بين دوره اول شوراي شهر است كه وزارت كشور براي پيشبرد كارها، نرخ عوارض را براي سال 82 افزايش داد و به سرپرستي شهرداري ابلاغ كرد.
وي افزود: دستورالعمل تخفيف عوارض و محاسبه مجدد آن در دستور كار كميسيون عمران شوراي اسلامي شهر در حال پيگيري است.
همچنين در برنامه ديدارهاي مردمي ديروز دكتر حمزه شكيب كه به همراه دكتر نادر شريعتمداري در منطقه 3 شهرداري تهران حضور داشت، درباره مشكلات مردم و مراجعه كنندگان در اين منطقه گفت:  يكي از مشكلات منطقه سه، مسايل مردم ده ونك است. ده ونك يكي از باسابقه ترين دهات تهران بوده، كه امروز با داشتن بافت قديمي به علت نبود طرح تفصيلي مناسب،  مشكلات عديده اي براي مردم اين ده ايجاد شده است كه به تبع آن مشكلات فرهنگي،  شهرسازي و... در اين منطقه پديد آمده است.
دكتر شكيب افزود: در كنار مسايل ده ونك، بحث متصرفاتي است كه بدون مجوز و سند اقدام به ساخت خانه و آلونك كرده اند كه بخشي از خانه ها بدون سند، فاقد امكانات شهري هستند. با توجه به سابقه تاريخي ده ونك شهرداري بايد طرح تفصيلي مناسبي را براي اين منطقه تهيه و آن را اجرا كند تا بخشي از مشكلات مردم منطقه سه حل شود.