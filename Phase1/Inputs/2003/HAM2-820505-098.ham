سايه روشن اينترنت
دختر چت باز سالم پيدا شد
شيوان پنينگتون، دختر 12 ساله بريتانيايي كه از روز شنبه از خانه پدر و مادري خود در وايگان ناپديد شده در فرانسه سالم پيدا شد. به گزارش خبرگزاري فرانسه اين دختر 12 ساله بريتانيايي و يك تفنگدار سابق دريايي آمريكا در اينترنت با هم آشنا شده بودند. تفنگدار 31 ساله آمريكايي نيز در فرانكفورت آلمان به جرم بچه دزدي دستگير شد. والدين دختر 12 ساله از روز شنبه متوجه شدند او با يك ساك و گذرنامه خانه را ترك كرده است. آنها همچنين دريافتند كه وي قبلا از طريق اي ميل با شخصي به نام توبي استادبيكر در تماس بوده است. نوجوانان از جمله كاربران اصلي اينترنت هستند و علاقه زيادي دارند از طريق «چت روم» در اينترنت با ديگران مكالمه كنند. گاهي اوقات اين ارتباطات منجر به حوادث ناگواري از قبيل مرگ مي شود. كارشناسان توصيه مي كنند به جاي ممانعت از استفاده از اينترنت، با فرزندان خود درباره آنچه در اينترنت انجام مي دهند صحبت كنند و آنها را تشويق كنند تا به هنگام گشت وگذار در اينترنت، پدر و مادر، آموزگار يا سرپرست خود را در جريان بگذارند.
كاربران ايراني زير ذره بين خارجي
سايت خبري سي ان ان طي گزارشي نوشته: بين يك تا پنج ميليون از جمعيت 70 ميليوني ايران به اينترنت دسترسي دارند. اين در حالي است كه وبلاگهاي ايراني رشد فراواني داشته اند. اين شبكه خبري سپس فيلتر كردن وبلاگهاي پرشين بلاگ و بلاگ اسپات را توسط پارس آن لاين و چند اي اس پي ديگر مورد توجه قرار داده است و در پايان نتيجه گيري كرده كه بلاگرها در ايران آزادي بيان را ترويج و دنبال مي كنند. پس از فيلتر شدن سايتهاي اينترنتي در چند ماهه اخير رسانه ها و سايتهاي خبري خارجي توجه ويژه اي به وقايع اينترنتي در ايران نشان مي دهند به طوري كه هر چند روز يكبار سايتهاي خبري به وضعيت اينترنت و نگاه مسئولان دولتي به آن مي پردازند.
سخت افزار رايانه هاي كتابي قابل ارتقا نيست
اگر چه رايانه هاي كتابي notebook قابل حمل هستند اما از لحاظ سخت افزاري نمي توان آنها را ارتقا داد. به گزارش ايسنا: اين نوع رايانه ها بسيار گران هستند و تنها شايد بتوان hard, ram، مودم و كارت صداي مربوط را به آنها افزود. با توجه به پيشرفت تكنولوژي در زمينه رايانه هاي كتابي و از رده خارج شدن مدلهاي قديمي فرد خريدار معمولا آخرين مدل را انتخاب مي كند. براي جبران اين گراني مي توان از حراجيهاي اينترنتي استفاده كرد. اين نوع حراجي در خارج از كشور و توسط كارت هاي اعتباري انجام مي شود و به علت تغيير سريع بازار معمولا اين حراجي براي يكسري اجناس خارج از رده و يا لوازم دست دوم انجام مي شود و توليدكنندگان آنها براي اينكه حتي بخشي از مبالغ آنها بازگشت داده شود، تجهيزات ياد شده را با قيمت هاي بسيار پايين عرضه مي كنند.