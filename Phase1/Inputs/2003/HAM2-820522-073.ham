حكومت خودگردان و گروههاي فلسطيني
انفجارهاي تل آويو و كرانه باختري واكنش طبيعي به تحريكات اسرائيل بود
چهار روز پس از تهاجم اسرائيل به نابلس كه به شهادت چهار فلسطيني انجاميد، ديروز دو انفجار پياپي كرانه باختري و تل آويو را لرزاند.
به گزارش خبرگزاري فرانسه در انفجار اول كه در يك مجتمع تجاري در نزديكي تل آويو روي داد دست كم 10 نفر زخمي شدند.
انفجار دوم نيز يك ساعت پس از انفجار اول در يكي از شهرك هاي يهودي نشين كرانه باختري رخ داد و در آن يك اسرائيلي كشته و دو نفر ديگر زخمي شدند.
در پي اين انفجارها محمود عباس(ابومازن)نخست وزير فلسطين كه در چارچوب يك سفر منطقه اي در ابوظبي بود، سفر خود را نيمه كاره گذاشت و به فلسطين برگشت. عباس در گفتگو با رويتر ضمن محكوم كردن اين حملات آنها را پاسخي به تحريكات و تهاجم هاي روزهاي اخير اسرائيلي ها ارزيابي كرد.
گروههاي فلسطيني جهاد اسلامي و حماس نيز با تكذيب دخالت در انفجارها، آنها را واكنش طبيعي به حملات اسرائيلي ها دانستند. اسماعيل حنيه يكي از مقامات بلندپايه حماس در غزه گفت: گروههاي فلسطيني همچنان به آتش بس پايبند هستند.
محمد دحلان وزير كشور دولت خودگردان نيز ضمن محكوم كردن حملات ديروز اين وقايع را پاسخي به تحريكات مستمر اسرائيل در مناطق خودگردان فلسطين دانست.
ساعاتي پس از انفجارهاي تل آويو و كرانه باختري، شبكه تلويزيوني بي بي سي ضمن تماس تلفني با «عبدالعزيز الرنتيسي» سخنگوي جنبش «حماس» نظر وي را در مورد اين عمليات جويا شد.
سخنگوي حماس در پاسخ به اين سئوال كه آيا حمله مذكور از جانب حماس صورت گرفته است گفت: به هيچ وجه به حماس ربطي ندارد و اين در واقع خود اسرائيل است كه با نقض پي درپي توافق آتش بس زمينه ساز اينگونه حملات مي باشد.
الرنتيسي در مورد اينكه آيا اين حمله مي تواند در پاسخ به حملات اسرائيل به شهر نابلس كه چندي پيش صورت گرفت، باشد گفت: قطعا همينطور خواهد بود زيرا فلسطيني ها از لحظه توافق در مورد آتش بس به آن پايبند بوده و هستند ولي متأسفانه اين رژيم اسرائيل بود كه با نقض پي در پي اين توافق، محرك و زمينه ساز اينگونه حملات بوده است. وي همچنين خاطرنشان ساخت تا زماني كه اسرائيل به حملات خود عليه مردم بي دفاع فلسطين ادامه دهد و دست به ترور بزند و مواضع خصمانه اي را در برابر فلسطيني ها اتخاذ كند، طبيعي است كه اينگونه حملات ادامه يابند.
الرنتيسي در پاسخ به اين سئوال كه آيا به نظر شما طرح «نقشه راه» منتفي شده محسوب مي شود گفت: اين در واقع اسرائيل است كه حسن نيت خود را به اثبات نرسانده و گامي در جهت برقراري صلح بر نداشته است.
وي در ادامه تصريح كرد: فلسطيني ها از لحظه اي كه قرار شد آتش بس برقرار شود حسن نيت خود را نشان داده اند و گام هاي مثبتي را نيز در اين راه برداشته اند ولي كاملا واضح است كه با ادامه يافتن راهي كه اسرائيلي ها در پيش گرفته اند، فلسطيني ها هم به مقاومت پرداخته و به اين ترتيب صلحي برقرار نخواهد شد. تلويزيون بي بي سي در پايان اين مصاحبه تلفني اضافه كرد: در جريان اين انفجار كه صبح ديروز صورت گرفت حداقل يك نظامي اسرائيلي كشته و حدود 10 نفر مجروح شدند. با وجود آنكه رهبران حماس و جهاد اسلامي هرگونه دخالت در اين انفجارها را تكذيب كرده اند فرد ناشناسي در تماس تلفني با خبرگزاري فرانسه خود را نماينده حماس معرفي كرد و مسئوليت انفجارها را به عهده گرفت. اين فرد ناشناس عامل انفجار انتحاري را «اسلام يوسف» معرفي كرد اما شبكه خبري الجزيره بدون ذكر نام بمب گذار به نقل از منابع اسرائيلي گزارش داد: عامل انفجار يك زن چريك فلسطيني بوده است.
تهديد اسرائيل درباره مسجدالاقصي
روزنامه الشرق الاوسط نوشت: «وزير امنيت داخلي اسرائيل تهديد كرد اگر اداره اوقاف اسلامي قدس، راه حلي را براي تضمين ورود مسالمت آميز يهوديان و گردشگران خارجي به مسجدالاقصي پيشنهاد ندهد، ورود آنان با استفاده از زور انجام خواهد شد.»
شبكه تلويزيوني الجزيره ضمن اعلام اين خبر افزود: وي به اداره اوقاف اسلامي قدس يك هفته مهلت داد تا تصميمي را در اين مورد اتخاذ كند. اين شبكه در اين زمينه جزئيات بيشتري را ذكر نكرد.
اداره اوقاف اسلامي قدس اخيرا نسبت به ورود يهوديان و گردشگران خارجي به مسجدالاقصي هشدار داده بود.
اسرائيل روند آزادي زندانيان را
متوقف كرد
دولت اسرائيل در واكنش به حملات ديروز، روند آزادي 76 اسير فلسطيني را متوقف كرد. قرار بود اين زندانيان ظهر ديروز آزاد بشوند.
يكي از شرايط آتش بسي كه گروههاي فلسطيني يك ماه و نيم پيش اعلام كردند، اين بود كه اسرائيل زندانيان فلسطيني از جمله اعضاي گروههاي مبارز را آزاد كند. شماري از اين زندانيان هفته گذشته آزاد شدند اما حماس و جهاد اسلامي اعلام كردند آزادي محدود زندانيان و استثنائاتي كه اسرائيل قائل مي شود خلاف شرايط آنها براي آتش بس است.
آخرين خبر
شاخه  محلي  گردان هاي  شهداي  الاقصي ، شاخه  نظامي  جنبش  فتح  ديروزمسئوليت  عمليات  شهادت  طلبانه  در مركز خريدي  نزديك  تل  آويو را بر عهده  گرفت .
به  گزارش  خبرگزاري  فرانسه  از جنين  كرانه  باختري  رود اردن شاخه  محلي  گردان هاي  شهداي  الاقصي  كه  در نابلس  مستقر است  و خودرا جناح  خالد سيف  مي نامد اعلام  كرد عامل  اين  عمليات  خميس  قاضي فيصل  جيروان  17 ساله  ساكن  اردوگاه  آوارگان  عسكر بود.
فردي  كه  خواست  نامش  فاش  نشود در تماس  تلفني  با خبرگزاري فرانسه گفت  اين  عمليات  شهادت  طلبانه  به  اين  علت  اجرا شد كه  ارتش اسراييل  هنوز به  سرزمين هاي  فلسطيني  حمله  مي كند، عده اي  را بازداشت  مي كند و برخي  را مي كشد.