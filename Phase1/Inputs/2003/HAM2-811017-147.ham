متن و پيش فرض هاي نظري
ترجمه، هرمنوتيك و بازآفريني متن - واپسين بخش 



گادامر: در ترجمه يك متن هرچه هم كه مترجم بتواند زندگي و احساسات نويسنده را تجربه كند، 
بازسازي فراشد ذهني نگارش نزد مولف نيست 
بلكه بازآفريني متن است كه به واسطه شيوه اي كه مترجم، متن رامي فهمد، هدايت مي شود
درواقع مترجم از برونمايه فرهنگي و جغرافيايي و زماني مفهوم عبور كرده و به درونمايه 
ذاتي آن توجه مي كند و مفهوم را از يك متن كه در منطقه و زمان و فرهنگ خاص و با امكانات 
زباني خاصي به تقرير آمده است گرفته و لباس اقليمي و فرهنگي و امكاني آن را برمي كند
ولباس مناسب زمان و جغرافيا و فرهنگ خود را بر آن مي پوشاند. در مثال سابق(خرما به 
بصره بردن)مفهوم تحصيل حاصل يا كار بيهوده كردن، در منطقه اي با لباس مقتضي كه به خود
مي پوشد، مفهوم را به آساني مي رساند. همان مفهوم در منطقه ديگر بايد به لباس ديگر و
متناسب با فرهنگ و شاخص هاي وطني درآيد كه در كشور ما" زيره به كرمان بردن "لباس معرف 
آن مفهوم است. 
از اهم كارهاي ترجمه، زدودن مصداق هاي آشنا از مفهوم است چرا كه آن مصاديق، به 
جغرافيا و منطقه و قوميت خاصي مربوط مي شود اما مفهوم، به موارد مزبور بسته و محدود
نمي باشد. لذا مترجم ابتدا از متن يا موضوع ترجمه، آشنايي زدايي مي كند و بدين سياق 
بستگي هاي اقليمي را از مفهوم بازنموده و آن را قابل اشتمال به فرامنطقه و فرازمان و
فراهنجار و فراساختار و فرامعيار مي نمايد آنگاه كه مفهوم از آشنايي و هنجار قومي و
منطقه اي و معيار سنتي خلاصي يافت قابليت مي يابد كه به هر نقطه اي از عالم و هر
قطعه اي از زمان راه يابد. ترجمه پس از آشنايي زدايي از مفهوم به لباس مطلوب مترجم 
درآمده و نوعي نوآوري در فضاي جديد به حساب مي آيد. چه بسا كه مترجم به جاي آسان نمودن 
مفهوم، در اثر آشنايي زدايي، ساختار آن را غريب و براي خواننده سخت و مشكل مي كند چرا
كه مترجم خواننده متن را در مقام انفعال نمي خواهد بلكه او از خواننده اثر، جنبش و
فراشد و ادراك حسي مي طلبد. هر مقدار ادراك حسي فزونتر و طولاني تر باشد فراشد و آفرينش 
و علاقه فزوني مي گيرد لذا مترجم به وجهه زيبايي شناختي متن هم توجه دارد. به قول 
شكلوفسكي; منتقدفرماليست روسي "هدف افزودن به مدت زمان ادراك حسي است چون فراشد ادراك 
حسي در خود، هدف و غايت زيبايي شناسي است، پس بايد طولاني و دشوار باشد" در ترجمه، 
ادبيات خاصي معمول مي گردد كه اين ادبيات، اصول ستيز و فراهنجار است لذا نمي توان در
ترجمه كه با خلاقيت و بداعت مترجم توام است از دستور زبان سخن گفت. نقش عاطفي و هنري 
كلام در عرصه معهود زبان نمي گنجد كه قيدهايي از قبيل دستور، اصول، قواعد منطقي و رعايت 
نيت مولف، نقش عاطفي و هنري زبان مترجم را عقيم مي گذارد. 



مولف و مخاطب داراي هر سطح و موقعيتي هم كه باشند، به فهم اختياري و آزاد مترجم 
قيدي نمي توانند ايجاد كنند يعني فهميدن نبايد مقيد به هيچ قيدي باشد گرچه جستجوي نيت 
مولف و رعايت سطح و كشش فكري مخاطباز نظر مترجم دور نيست اما فهم بالاستقلال مترجم 
اجتنابناپذير است. در چنين مقامي، مخاطب به جاي درك مفاهيم پيشين، وارد عرصه نوين و
حوزه بديعي از معرفت مي شود كه در زمان مولف يا در موقعيت او هنوز اين مرحله شناسايي 
نشده بود. 
درك موقعيت مولف در آثار سلف براي مترجم از جمله محالات به حساب مي آيد. مترجم 
هرقدر هم زبده و تاريخ شناس و اسناد تاريخي دوران آفرينش متن، هر اندازه هم صحيح باشد
باز هم از علاقه و انتظار و ساير مولفه هاي آفرينش متن نمي تواند فهم درستي داشته باشد. 
دانستن تاريخ و شرايط تاريخي صاحب متن و علايق و انتظارات او از پديدآوردن متن و
امكانات زباني براي گفتن و نوشتن، از ضروريات فهم نيت مولف بيان شده است. گادامر از
جمله نام آوران نظريه عدم ارتباط متن با مولف(مرگ مولف)بر اين عقيده است كه: "در
ترجمه يك متن هرچه هم كه مترجم بتواند زندگي و احساسات نويسنده را تجربه كند، بازسازي 
فراشد ذهني نگارش نزد مولف نيست بلكه بازآفريني متن است كه به واسطه شيوه اي كه مترجم، 
متن رامي فهمد، هدايت مي شود. "
موافق نظريه اصالت نيت مولف، مفهوم جمله(متن چه مي گويد؟)به مفهوم(مولف چه 
مي گويد؟)نقل پيدا مي كند. به تعبير معروف(ماقال)به(من قال)تبديل مي گردد. در اين 
رويكرد، متن از وثاق مولف خارج نشده است و به تنهايي و بدون وابستگي به مولف نمي تواند
معني را افاده كند. 
در حديثي از پيامبر اسلام مي خوانيم كه: "الكلام في وثاقك مالم تتكلم فاذا تكلمت 
صرت في وثاقه "يعني كلام تا چندي كه آن را نگفته اي در وثاق و قبضه اختيار تو است اما
آنگاه كه كلام را ابراز كردي ديگر تو در اختيار آن قرار مي گيري يعني تعبيرها و
برداشت ها و تاويل ها بر كلام استوار خواهد شد و كلام شخصيت مستقل پيدا خواهد نمود و تو
(گوينده)بر آن سلطه و سيطره نخواهي داشت. در نظريه اصالت نيت مولف، فهم آزاد از
خواننده متن سلب مي گردد درحالي كه قبضه كردن فهم و تسلط و حكمراني بر آن امكان ندارد. 
نمي توان به دراكه گفت كه تو همان گونه كه مولف مي گويد بفهم ! اينجا تنها تحكم و سلب
آزادي اعمال مي گردد ورنه فهم هر كس موافق شالوده هستي و شاكله اجتماعي و امكان ها و
شرطهاي زمان او شكل مي گيرد. متن بسته و متكي به نيت مولف، آن را از جريان يافتن در
عرصه فراخ آتي و در پهنه گسترده تفاعلات بشري آينده باز داشته و از زايش و پذيرش عقيم 
مي گذارد. مولوي در فيه مافيه مي گويد: آن نحوي گفت كه كلام بر سه گونه است: اسم است و
فعل است و حرف. عارفي از شنيدن اين سخن گريبان دريد و فرياد برآورد كه واي بر من كه 
عمري مي پنداشتم كه كلام بيش از اين است. اين عارف از سخن معهود و عادي يك نحوي متوجه 
عالمي بس فراخ مي شود كه درآن اجمالها تفصيلهاست. چه بسا كه صاحب يك حرف، سخن به اجمال 
و عادت گفته است كه ناگاه صاحبدلي آن را با قريحه و حال عارفانه اش به عرصه اي بس فراخ 
و گسترده مي كشاند. مثل اينكه يك صاحب قريحه از حرف الف همه چيز را بخواند. 
گفتم كه الف گفت دگر هيچ مگوي 
در خانه اگر كس است يك حرف بس است 
در مقام معنويت، سخنان اجمالي محسوس به عالم بي منتهاي معقول ارتفاع مي يابد. در اين 
مقام ترجمه، گستردن و گشودن و از قيود محدوديت رهانيدن متن است. مثنوي مولانا ترجمه اي 
است از متون و مواريث اسلاف كه از اجمال به تفصيل و از قيود زمان و مكان به عرصه 
جاودانگي و از فرهنگ به فراهنجاري و ساختار شكني ره جسته است. در ترجمه مولانا نقش 
مترجم، چندان درخشنده است كه گويي تمامي داستان ها و حكايات و امثال و حكم را خود وي 
بدون مراجعه به هيچ اثري پيش از خود آفريده است. مثلا داستان نخجيران كه مولود يك 
تداعي در مثنوي مي باشد از كليله و دمنه اخذ شده است اما اين داستان، در اثر گستردگي و
تفصيل معنايي و داستاني به مترجم آن بيشتر از ماخذ نسبت دارد. 
اگر مترجم به مقتضاي گستردگي تئوري ها و شرطها و امكان ها از متن مجمل مولف كه از
موارد مزبور بي نصيب بوده است، فزونتر و پهناورتر فهميد، باز هم بايد رعايت اجمال كند و
از فراشد مقتضي بازايستد؟! فضاي داستاني مثنوي چندين برابر ماخذ خود مي باشد كه حكايت 
از گستره عرصه ترجمان دارد ورنه مولوي بقول خود، از پي سنايي و عطار رهسپار است "ما از
پي سنايي و عطار مي رويم ". ترجمه به مقتضا و به موازات فهم، جريان پيدا مي كند كه اعم 
از تنزيل و تاويل است. مولوي در پهنه ترجمه پهناور، از افهام كهنه و بسته و مقلد
مي ترسيد و ملاحظه آن افهام را از باب احتذار از كژخواني ها و اغراض ارباب تقليد و غرض 
مي نمود ورنه چنانكه مي گفت: "مثنوي را نيست پاياني پديد" هرگاه ترجمان تفصيلي به 
مقتضاي امواج طوفاني خيالش به جنبش درمي آمد مي گفت: 
شرح مي خواهد بيان اين سخن 
ليك مي ترسم ز افهام كهن 
در وصف حسام الدين چلبي مي گويد جا دارد كه در مدح تو داد معني دهم اما حلق ها تنگ 
و كثيفند و اين شرح مبسوط را در نمي يابند: 
اي دريغا عرصه افهام خلق 
سخت تنگ آمد ندارد خلق حلق 
در آغاز دفتر پنجم در مدح حسام الدين چندين دقيقه عالي بيان مي كند كه در شرح آن از
افهام تنگ احتذار مي نمايد. او در جبين گشاده حسام الدين عرصه بس پهناوري را مي بيند كه 
شرح آن از حلقوم تنگ افهام جامعه عبور مي كند لذا از سر شكايت مي گويد: 
اي ضياءالحق حسام الدين راد
اوستادان صفا را اوستاد
گر نبودي خلق محجوب و كثيف 
ورنبودي حلق ها تنگ و ضعيف 
در مديحت داد معني دادمي 
غير اين منطق لبي بگشادمي 
در بعضي احاديث نبوي از مواردي سخن به ميان آمده است كه افرادي حامل معارف هستند كه 
آن را به دانايان و فرهيختگان بسپارند، چرا آنان را داناتر از حاملان دانش بيان 
داشته اند؟ چون آنان از امكان هاي زباني و علمي و فرهنگي و زماني پسين برخوردارند كه آن 
حامل معرفت از آن مواهب بي نصيب است و اين بدان معني است كه يك دانش، در عرصه هاي مختلف 
و به مقتضاي قبض و بسط و ضيق و گسترش شرايط و اوضاع، مفاهيم مختلفي ارايه مي دهد لذا
پيامبر فرمود: "رب حامل فقه الي من هو افقه منه "چه بسا حامل معرفتي كه آن را به 
دانايان برتر از خود حمل مي كند. 
فقه در لغت به معني فهم عميق است و مراد در حديث فوق همين معني لغوي است. كساني 
هستند كه مجموعه اي از اصول و قواعد و متون را با خود حمل مي كنند و به آيندگان تحويل 
مي دهند اين تحويل گيرندگان، به دولت فراخي كه در طي زمان در عرصه معرفت و تئوري ها
حاصل آمده است، آن محموله را به تفصيل و گسترش مي كشند و بهره اي كلان بر جامعه و
آيندگان نصيب مي كنند. در اين نگاه، معرفت به مثابه اشاره اي است كه مشاراليه خود را
نيافته يا اشارت كلاني است كه به تصويرهاي پسين متوجه است. تصويرهاي پسين همان 
تئوري هاي آيندگان است كه روح معارف اسلاف را متوجه خود مي سازند. در اين نمط، نيت مولف 
در تقدير گرفته مي شود كه او در زمان خود تصويرهاي زنده زمان را اشاره رفته است اما
اكنون تصويرهاي نو و تازه اي يافت شده است كه مولف آن را نديده اما از اشارت هاي سلف او
مي توان دانست كه او مفهومي برهنه را با تصويرهاي زمان خود ترجمه نموده است لذا اكنون 
نيز مي توان آن مفهوم را از متن او شناخت و متوجه تصويرهاي نوين نمود. 
چنانكه پيشتر مقرر گرديد در ترجمه، عمل فهميدن از سوي مترجم و فهماندن به مخاطب
معمول مي گردد، لذا مترجم از اعمال راي ناگزير است چرا كه فهم، با اعمال راي ابراز
مي گردد نمي توان فهم خود را بدون راي ابراز داشت. هر نوع ظهور در عرصه فهم نوعي راي 
خواهد بود بنابر اين در عرصه راي پيش فهم و غرض مترجم بايد از شوائب نادرستي و غيرقابل 
دفاع مبرا باشد. تنقيح پيش دانسته به حدي كه دفاع عقلايي و وجداني از آن ميسور باشد از
ضروريات راي است ورنه راي مشوه و سقيم خواهد بود. هرگاه پيش فرض هاي منقح و عقلايي و
قابل دفاع در انديشه مترجم در مراجعه به متن جريان پيدا كرد، راي او بر متن چيرگي خواهد
يافت. شايد به همين دليل است كه صاحبان آثار در آثار خويش، مدام از نقص شاخص ها و بيان 
و ضيق تئوري ها و به موازات آن ضيق افهام شكايت ها سر داده اند. مولانا از فهمي فرازين 
كه آن را رشك ملك قلمداد مي كند گزارش دارد كه وصف آن از دهاني كه از انواع تئوري ها و
ابزارهاي ترجمه مشحون است، غيرممكن مي باشد: 
يك دهان خواهم به پهناي فلك 
تا بگويم وصف آن رشك ملك 
گر دهان يابم چنين و صد چنين 
تنگ آيد در بيان اين حنين 
يا در ضيق فاهمه مخاطب و ناگنجايي دراكه خلق مي گويد: 
اي دريغا گر ترا گنجا بدي 
تا ز جانم شرح دل پيدا شدي 
يا مي گويد اينكه معني را تا اين حد نازل مي كند به پاس فاهمه ضعيف مخاطب است كه 
مفاهيم بكر و نامعهود را درنمي يابند: 
زان ضعيفم تا تو تابي آوري 
كه نه مرد آفتاب انوري 
تمام آنچه مذكور افتاد، حكايت از بازآفريني متن به وسيله مترجم 
دارد. بدين سياق كه مترجم ابتدا متن را هضم نموده به حيثي كه جزء شالوده او درآمده باشد، 
سپس آن را باز توليد مي كند كه در اين شيوه، ترجمه بيش از اينكه به مولف منسوب باشد، 
به مترجم ارتباط دارد. مثلا غزليات پرشور حافظ كلا يا ماخوذ است يا حداقل مسبوق. يعني 
حافظ از پيشينيان خود آن را گرفته و يا پس از آن ها تجلي كرده است. با اين وصف، 
غزليات اوترجمه اي است از تاريخ و آثارو تاليفات اسلاف خود، 
اما هيچ خواننده و داننده اي غزليات حافظ را جز به خود وي نمي تواند منسوب سازد; هرچند
برخي ابيات او بدون تغيير قابل ملاحظه اي از گذشتگان عرصه ادب مضبوط افتاده است. 
دكتر سيد حبيب نبوي