ژن خودخواه
چرا مردم هستند ـ 5
ريچارد داوكينز
ترجمه: كاوه فيض اللهي
رابرت آردري در كتاب «قرارداد اجتماعي» از نظريه انتخاب گروهي براي توجيه تمام نظم اجتماعي در كل استفاده مي كند. او به وضوح انسان را همچون گونه اي مي بيند كه از راه راست جانوري منحرف شده است. آردري دست كم مشق هايش را نوشته بود. تصميم او براي مخالفت با نظريه پذيرفته شده تصميمي آگاهانه بود و به همين دليل سزاوار تحسين است. شايد يكي از دلايل كشش زياد نظريه انتخاب گروهي آن است كه در هماهنگي كامل با ايده آل هاي سياسي و اخلاقي است كه بيشتر ما در آن ها سهيم هستيم. ممكن است در زندگي شخصي خود بارها خودخواهانه رفتار كنيم، اما در آرمان گرايانه ترين لحظات مان كساني را كه رفاه ديگران را مقدم مي شمارند گرامي مي داريم و مي ستاييم. با اين حال هنگامي كه مي خواهيم كلمه ديگران را تفسير كنيم از اين كه چه گستره اي را در بر مي گيرد، كمي سردرگم مي شويم. اغلب، فداكاري درون يك گروه با خودخواهي ميان گروه ها همراه است. اين يكي از مباني اتحاديه هاي كارگري است. در سطح ديگر، ملت، ذي نفع اصلي از خودگذشتگي فداكارانه ما است و از مردان جوان انتظار مي رود كه به عنوان افراد در جهت شكوه بيشتر وطن شان به عنوان يك كل، دست از جان بشويند. از طرف ديگر تشويق مي شوند افراد ديگري را بكشند كه درباره آن ها جز آنكه متعلق به ملتي ديگر هستند، هيچ نمي دانند(شگفت اين كه به نظر مي رسد جاذبه هاي زمان صلح براي آنكه افراد به نسبتي كه سطح زندگي شان را بالا مي برند از خودگذشتگي هاي كوچكي انجام دهند به مراتب ناكارآمدتر از جاذبه هاي دوران جنگ براي از جان گذشتن است.)به تازگي واكنش هايي در برابر نژادپرستي و ميهن پرستي صورت گرفته و گرايشي براي جانشيني كل گونه انسان به عنوان هدف حس همدردي ما پديد آمده است. اين گسترش انسان باورانه هدف فداكاري ما پيامد جالبي دارد كه به نظر مي رسد بار ديگر ايده نفع گونه را در تكامل تقويت كند. ليبرال هاي سياسي كه معمولا پرشورترين سخنگويان اخلاق گونه محور هستند، اكنون اغلب در رديف اول تحقيركنندگان كساني هستند كه دامنه فداكاري شان را كمي بيشتر گسترش داده اند تا گونه هاي ديگر را نيز در برگيرد. اگر بگويم كه به جلوگيري از كشتار وال هاي بزرگ بيش از بهبود شرايط سكونت مردم علاقه مندم، احتمالا بعضي از دوستانم را شوكه خواهم كرد. اين احساس كه اعضاي گونه خودي در مقايسه با اعضاي گونه هاي ديگر سزاوار ملاحظات اخلاقي ويژه اند، كهن و ريشه دار است. كشتن افراد در خارج از جنگ بدترين جنايتي تلقي مي شود كه مي توان مرتكب شد. تنها چيزي كه در فرهنگ ما با شدت بيشتري ممنوع شده خوردن انسان است(حتي اگر قبلا مرده باشد). اما، ما از خوردن اعضاي گونه هاي ديگر لذت مي بريم. بسياري از ما تمايلي به اعدام قضايي حتي مخوف ترين جنايتكاران نداريم، در حالي كه تيراندازي بدون محاكمه به آفات جانوري نسبتا بي آزار را با اشتياق تاييد مي كنيم. در واقع ما اعضاي ساير گونه هاي بي ضرر را نيز براي تفريح و سرگرمي مي كشيم، جنين انسان كه احساسات انساني اش از يك آميب بيشتر نيست از چنان حرمت و حمايت قانوني برخوردار است كه هرگز نصيب يك شمپانزه بالغ نمي شود. اين در صورتي است كه شمپانزه احساس دارد، فكر مي كند و طبق شواهد تجربي اخير ـ ممكن است حتي قادر به يادگيري شكلي از زبان انساني شود. جنين به گونه خودمان تعلق دارد و به همين دليل فورا حقوق و امتيازات ويژه به آن اعطا مي شود. من نمي دانم كه آيا اخلاق «گونه پرستي»، به قول ريچارد رايدر(r.ryder)، مي تواند بر شالوده اي منطقي كه از «نژادپرستي» معقول تر باشد پي ريزي شود يا خير، چيزي كه من مي دانم آن است كه چنين اخلاقي هيچ مبنايي در زيست شناسي تكاملي ندارد. سردرگمي در اخلاقيات انساني در مورد اين كه فداكاري در چه سطحي ـ خانواده، ملت، نژاد، گونه يا تمام موجودات زنده - پسنديده تر است، در زيست شناسي با سردرگمي مشابهي منعكس مي شود، در مورد اين كه براساس نظريه تكامل، فداكاري در چه سطحي مورد انتظار است. حتي طرفداران نظريه انتخاب گروهي نيز از كشف اين نكته كه اعضاي گروه هاي رقيب از نظر يكديگر ناخوشايند هستند شگفت زده نمي شوند: از اين نظر آن ها نيز مانند اتحاديه هاي كارگري و سربازان، در نزاع بر سر منابع محدود، گروه خودشان را ترجيح مي دهند. اما آن گاه مي ارزد بپرسيم كه طرفداران انتخاب گروهي چگونه تصميم مي گيرند، چه سطحي از همه مهم تر است. اگر انتخاب بين گروه هاي متعلق به يك گونه و بين گونه ها صورت مي گيرد، چرا نبايد ميان گروه بندي هاي بزرگ تر نيز جريان داشته باشد؟ چند گونه با هم يك جنس را تشكيل مي دهند، جنس ها راسته و راسته ها رده را مي سازند. شير و آنتيلوپ هر دو مانند ما اعضاي رده پستانداران هستند. پس آيا نبايد انتظار داشته باشيم كه شير براي تامين «منافع پستانداران» از كشتن آنتيلوپ خودداري كند؟ مطمئنا آن ها بايد براي جلوگيري از انقراض رده، به جاي آنتيلوپ، پرندگان يا خزندگان را شكار كنند. اما آن گاه نياز به حفظ كل شاخه مهره داران چه مي شود؟
براي من ساده است كه با برهان خلف استدلال كنم و دشواري هاي نظريه انتخاب گروهي را نشان دهم. اما اين كار وجود آشكار فداكاري فردي را تبيين نمي كند. آردري تا آن جا پيش مي رود كه مي گويد انتخاب گروهي تنها تبيين ممكن براي رفتاري همچون «بالا و پايين پريدن» در غزال تامپسون است. اين پرش نيرومند و قابل رويت در مقابل يك شكارچي قابل قياس با آواي هشدار در پرندگان است. از اين لحاظ كه به نظر مي رسد، همراهان را از خطر آگاه مي كند در حالي كه ظاهرا توجه شكارچي را به خود غزال بالا و پايين پرنده جلب مي كند. ما وظيفه داريم رفتار تامپسون هاي بالا و پايين پرنده و تمام پديده هاي مشابه را تبيين كنيم و اين چيزي است كه من در فصل هاي آينده به آن خواهم پرداخت. پيش از آن بايد دلايلي را ذكر كنم كه بنابر آن ها معتقدم بهترين شيوه نگرش به تكامل آن است كه بپذيريم انتخاب در پايين ترين سطح رخ مي دهد. در اين اعتقاد من به شدت تحت تاثير كتاب عظيم جورج ويليامز(c.g.williams)، «سازش و انتخاب طبيعي» هستم. ايده اصلي كه از آن استفاده خواهم كرد، توسط وايسمان(a.weismann)در روزگار پيش از ژن در آغاز قرن نظريه «پيوستگي جرم پلاسم» ـ از قبل نشان داده شده است. استدلال خواهم كرد كه واحد بنيادي انتخاب و در نتيجه نفع شخصي، نه گونه، نه گروه و نه حتي دقيقا فرد است. بلكه واحد بنيادي انتخاب، همان واحد وراثت يا ژن است. از نظر بعضي از زيست شناسان اين ممكن است در نگاه نخست ديدگاهي افراطي به نظر آيد. اميدوارم هنگامي كه منظورم را درك كردند با من هم عقيده باشند كه اين ديدگاه گرچه به شيوه اي نامتعارف بيان مي شود اما در اصل همان ديدگاه سنتي و ارتدوكس است. پروردن اين استدلال نياز به زمان دارد و ما بايد در ابتدا بامنشا خود حيات آغاز كنيم.
dawkins,r.1999.the selfish gene.oxford
selfish_gene1@hotmail.com