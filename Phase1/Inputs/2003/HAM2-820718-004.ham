شهرزاد
25 نمايشگاه قرآني در 25 استان
امسال همزمان با گشايش يازدهمين نمايشگاه بين المللي قرآن كريم در تهران، 25 نمايشگاه قرآني در 25 استان كشور برگزار مي شود.
به گزارش ستاد خبري يازدهمين نمايشگاه بين المللي قرآن كريم به منظور ترويج و گسترش فعاليت هاي قرآني در سراسر كشور نمايشگاه هاي استاني قرآن با هماهنگي معاونت امور فرهنگي وزارت فرهنگ و ارشاد اسلامي و اداره كل استان ها برگزار مي شود.
بنابر اين گزارش، اين نمايشگاه ها شامل بخش هايي چون نمايشگاه بزرگ كتاب، عرضه نرم افزارهاي قرآني و نوارهاي صوتي و تصويري، بخش آثار هنري در ارتباط با قرآن، محافل انس با قرآن، اجراي برنامه توسط قاريان و گروه هاي تواشيح و بخش كودك و نوجوان خواهد بود.
يازدهمين نمايشگاه بين المللي قرآن كريم از پنجم ماه مبارك رمضان در مركز آفرينش  هاي فرهنگي- هنري كانون پرورش فكري كودكان و نوجوانان آغاز به كار خواهد كرد.
كتاب در جشنواره عذرا



آثار كسراييان، محمد كوچك پور كپورچال و محمدرضا بهارناز در سومين جشنواره فرهنگي هنري عذرا حضور دارد.
بر پايه اعلام روابط عمومي جشنواره عذرا، كتاب « عشاير ايران»، كار نصرا... كسراييان كه شامل مجموعه عكس هاي اين هنرمند در فاصله زماني سال 57 تا 72 است، در بخش كتاب جشنواره عذرا حضور دارد.اين در حالي است كه محمد كوچك پور با كتاب «دريچه سبز» و كتاب«عشاير ايران» كار محمدرضا بهارناز نيز در همين بخش حضور دارند.
در سومين جشنواره عذرا، نويسندگاني چون استاد محمد بهمن بيگي با كتاب هاي «به اجاقت قسم» اگر قره قاج نبود و عرف و عادات در عشاير ايران و نيز، دكتر سيد رحيم مشيري با كتاب «جغرافياي كوچ نشيني»، دكتر عباس سعيدي با كتاب «مباني جغرافيايي كوچ نشيني»، دكتر عباس سعيدي با كتاب «مباني جغرافياي روستايي»، دكتر محمد حسين پاپلي يزدي و محمد امير ابراهيمي با كتاب«نظريه هاي توسعه روستايي» حضور دارند.
دكتر مسعود مهدوي نيز با كتاب «مقدمه اي بر جغرافيايي روستايي ايران» در جشنواره شركت دارد اين آثار از انتشارات(سمت)وابسته به دانشگاه تهران براي جشنواره ارايه شده است.
نويسندگان و پژوهشگران ديگري چون دكتر مرتضي فرهادي با كتاب «واره»،علي بلوكباشي با كتاب «جامعه ايلي در ايران»، محمد علي گوديني با كتاب «لبخند تلخ» و دكتر پروين معروفي با كتاب هاي «مشاركت زنان در تعاوني هاي روستايي» و «دانش امروز و زنان روستايي» در جشنواره شركت كردند.
سومين جشنواره فرهنگي- هنري عذرا با موضوع زن و روستا در بخش هاي فيلم، فيلمنامه، كتاب، مقاله، نمايشنامه، عكس وگزارش در دو بخش مسابقه و جنبي 23 مهر ماه در محل تالار انديشه(تهران)برگزار مي شود.
دو كتاب در روز جهاني كودك
فرش باد و ما چند نفريم، دو كتاب تازه اي است كه از سوي كانون پرورش فكري كودكان و نوجوانان به مناسبت فرا رسيدن روز جهاني كودك منتشر شده است.
فرش باد- نوشته تاكاآكي نومورا- توسط شهره گلپريان ترجمه شده است وكتاب ما چند نفريم، آخرين اثر زنده ياد بهرام خائف است كه به دو زبان فارسي و انگليسي، در شمارگان سه هزار نسخه انتشار يافته است.
همچنين بر اساس اين گزارش انجمن خبر كودك با هدف تربيت و آموزش صحيح هنر به كودكان، كه همزمان با جشن هاي روز جهاني كودك تاسيس شده است، كارگاه هاي هنري خود را در مركز آفرينش هاي فرهنگي و هنري كانون پرورش فكري كودكان و نوجوانان برگزار كرده است.
اين انجمن با كارگاه هاي ماكت سازي، نقاشي، گريم، قصه گويي، ماسك سازي، نمايش خلاق و موسيقي عرف و ساز ذهني در نمايشگاه همه دوستان ما شركت كرده است.بازديد كنندگان از جشنواره روز جهاني كودك در غرفه عروسك هاي دست ساز از كودكان عروسك مي سازند. در پايان هر روز نمايشگاهي از بهترين عروسك هاي دست ساز كودكان در همين غرفه به نمايش درمي آيد و عروسك هاي منتخب در آرشيو كانون پرورش فكري كودكان و نوجوانان نگهداري خواهند شد.