درباره كتاب «نيويورك، كابل»
آمريكا در مقام مدلول اعظم
حامد يوسفي
يازده سپتامبر البته ديگر تب و تابش افتاده اما آمريكا هنوز در كانون است. پس از پايان حمله به افغانستان پرسشي جدي به ميانه ميدان آمد كه بعد از حمله به عراق اهميت اش آشكارتر شد. اين پرسش به حوزه سياست جهاني ارتباط داشت: آيا تحقق نظام يكپارچه و واحد جهاني، به شكلي دموكرات كه در آن تمام ملل و افراد حقوق يكساني دارند، اساساً امكان پذير است يا آنكه جهانيان پس از پايان جنگ دوم جهاني در توهم تحقق آن به سر مي بردند كه به تاسيس سازمان هاي جهاني از قبيل سازمان ملل متحد پرداخته اند؟ اگر همه ملل در نظام واحد جهاني برابرند، پس جايگاه آمريكا چرا برتر است كه مي تواند دست به «اقدام خودسرانه فراملي» بزند و اگر قرار است به برتري برخي ملل بر برخي ديگر(كه دليل اين برتري هر چيزي مي تواند باشد)تن بدهيم، پس سازمان هاي بين المللي، خصوصاً سازمان ملل و شوراي امنيتش، چه كاره اند؟
اگر اين پرسش براي همه ما جدي باشد ـ كه ظاهراً هست ـ بيشتر مي توانيم به آمريكا فكر كنيم. آمريكا جدي ترين پديده اي است كه مفهوم نظام واحد و يكپارچه جهاني را به چالش مي كشد. حتي اگر يازده سپتامبر هم ديگر از تب و تاب افتاده باشد، كتاب مشترك يوسف اباذري و مراد فرهادپور تازه كارش بايد بالا بگيرد، چون تلاشي است براي شناخت آمريكا؛ آمريكا به عنوان يك پديده يا مفهوم، در مقام يك نشانه.
آمريكا را ظاهراً ديگر نمي توان با شيوه هاي مرسوم گذشته شناخت. نه آنكه آن شيوه ها به لحاظ علمي ناكارآمد باشند، بلكه برعكس چون تا سر حد امكان از ظرفيت هايشان استفاده شده و اينك ديگر جاي كاري براي شان نمانده. اين ما را وامي دارد كه به دنبال روش هاي تازه شناسايي باشيم. «نيويورك، كابل» از اين منظر، مهم ترين ارزش هايش ارزش هاي روش شناسانه است. «نيويورك، كابل» كتابي است مبتني بر نقل قول(quotation)و از اين رو در زبان فارسي يكسر بديع و نوآور. بهره گرفتن از اقوال و گزين گويه هاي بزرگان در تاملات فلسفي البته تمهيد ناشناخته اي نيست، اما اين تمهيد در اغلب آثار تاليفي فارسي بيش از آنكه ابزار انديشه گري باشد، وسيله فريب دادن و مقهور ساختن خواننده بود و واجد اين معناي ضمني كه من اين ها همه را خوانده ام و پشتوانه حرفم كذا و كذا و اگر با من مخالفي كذا و كذا. در كتاب مشترك يوسف اباذري و مراد فرهادپور اما مسئله يكسر تفاوت مي كند. اينجا نقل قول اساس تمهيدات روش شناسانه مولفان را تشكيل مي دهد براي تامل. اما اين تمهيد به شناخت چه چيزي معطوف است؟ عنوان فرعي كتاب مي گويد: «نشانه شناسي 11 سپتامبر» پس آيا كتاب معطوف به شناخت 11 سپتامبر است؟ مي دانيم گفت وگويي كه مبناي اصلي كتاب را تشكيل داده چند روزي پس از حادثه 11 سپتامبر صورت گرفته و طبعاً اهميت و شگفت آوري اين حادثه عميقاً ذهن گفت وگوگران را به خود مشغول داشته بوده است. پس آيا به همين دليل تعبير 11 سپتامبر به جلد كتاب راه نيافته؟ اگر با دقت بيشتري - حالا كه بيش از يك سال از حادثه مي گذرد - كتاب را مورد بازخواني قرار دهيم روشن مي شود كه مسئله اصلاً يازده سپتامبر نيست. يازده سپتامبر اساساً بهانه است و مسئله آمريكاست؛ روشي هم كه مولفان براي مطالعه آن به كار برده اند، روشي نشانه شناسانه است. به اين ترتيب عنوان فرعي كتاب را مي توان عوض كرد و گذاشت «نشانه شناسي آمريكا»(حتي اگر تعبير نازيبايي باشد)تمهيدات روش شناسانه مولفان ـ و در كانون تمام اين تمهيدات: نقل قول ها ـ هم معطوف به خود آمريكاست و نه يازده سپتامبر. در گفتار اول يوسف اباذري(از صفحه 6 تا صفحه 41 كتاب)در بيش از سي و پنج مورد به اسامي خاص، اعم از اسامي نويسندگان، روشنفكران، آثار هنري، فيلسوفان، جامعه شناسان و... اشاره شده است و هر كدام از اين اسامي همراه است با ذكر نظري منقول از اين كسان و آثار درباره آمريكا. به اين ترتيب، اگر به تعبير فردينان دوسوسور ـ نخستين كسي كه دانش «نشانه شناسي» را جدي گرفت ـ «نشانه شناسي» عبارت باشد از علم شناخت پديده هايي كه اهميت شان نه مستقل، بلكه وابسته به پديده ديگري است كه به آن دلالت مي كند(با تعابير پساساختگرا از «نشانه شناسي» فعلاً كاري نداريم كه «دال» را واجد هويتي مستقل مي انگارند)، آن وقت تمامي اين نقل قول ها اهميت شان از آنجا مي آيد كه دلالت مي كنند بر يك امر غايب، يعني آمريكا. في الواقع، براي يوسف اباذري و مراد فرهادپور كه يكي دو هفته پس از حادثه يازده سپتامبر در ساختماني در تهران نشسته اند دست به كار گفت وگويي درباره اين حادثه شوند، آمريكا «غايب» است. اما نوشته ها و فيلم ها و آثاري در اختيار آنها هست كه گرچه خود آمريكا نيست، اما دلالت مي كند بر آمريكا. به اين ترتيب اين آثار مي شوند «دال» و مدلول شان صورتي ذهني كه از «آمريكا» براي ما پديد مي آيد. به همين صورت است كه «نقل قول» از مقام ابزار فخرفروشي و زيبانويسي به مقام تمهيد روش شناختي نايل مي آيد، و آمريكا از مقام شيطان بزرگ، به جايگاه مدلول اعظم.
نويسنده مقدمه كتاب «نيويورك، كابل» مي نويسد: «در آن روز معلوم نبود كه در مورد چه چيزي بايد گفت وگو شود.» من استدلال كردم كه اگر شگفتي و نامأنوسي حادثه يازده سپتامبر ذهن مؤلفان را مقهور خود نكرده بود، اين تعبير به جلد كتاب راه نمي يافت(همچنان كه خود نويسنده مقدمه هم تصريح كرده است: «آهسته آهسته از خلال صحبت ها موضوعي كه بروز كرد. «آمريكا به عنوان نشانه» بود.»)حالا مي خواهم نتيجه بگيرم كه فضيلت عالي اين كتاب آن است كه شايد نخستين كتاب جدي عرصه علوم انساني در زبان فارسي است كه پيروزمندانه به شيوه اي ناخودآگاه و بر اساس اصل «تداعي» مباحث خود را به پيش مي برد. «فضيلت پراكندگي» فضيلت اعظم اين كتاب كوچك صد صفحه اي در قطع پالتويي است. كتاب در گفتار اول يوسف اباذري عبارت است از تلاشي براي شناخت نشانه شناسانه آمريكا از خلال برخي اسامي خاص. اما در گفتار دوم، كه اولين گفتار مراد فرهادپور است، او بحث را اساساً به جاي ديگري مي كشاند و برمي گرداند به واكنش هاي ايرانيان نسبت به حادثه 11 سپتامبر و تحليل جامعه شناسانه اين واكنش ها. پس تا اين جا از نشانه شناسي رسيديم به جامعه شناسي. بعد پاي ژاك لاكان به ميان مي آيد و تمايز امر نمادين از امر خيالي. پس مي رسيم به روانكاويِ واكنش هاي ايرانيان. آن وقت اباذري كه باز نوبت به صحبت كردنش رسيده، اسم ژاك لاكان را مي گيرد و بحث ديگري از او - نه تمايز امر نمادين و امر رضايي را كه مورد استناد فرهادپور بود - چارچوب بحث خود قرار مي دهد: مرحله آينه و مرحله نمادين در دوران بلوغ كودك... و به همين ترتيب مي توان تا انتهاي كتاب نشان داد كه چگونه بر اساس اصل تداعي - يا همان تعبير عاميانه «حرف حرف مي آورد» ـ كتاب به پيش مي رود و بخش عمده اي، از باورهاي كلاسيكِ خطي ديدن مسير انديشه و پيش بيني پذير بودن تفكر را به پرسش مي كشد. درواقع در كتاب «نيويورك، كابل» به صورت پيش بيني نشده از خلال گفت وگوست كه «چيزي» بروز مي كند.