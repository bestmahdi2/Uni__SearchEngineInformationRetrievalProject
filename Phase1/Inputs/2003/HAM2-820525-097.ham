نگاه
شبح ايران- كنترا بر سر كاخ سفيد
«شبح ماجراي ايران كنترا، واشنگتن و حتي برخي افراد و كشورها را نيز رنج مي دهد. كساني كه اين ماجرا را به وجود آوردند، گروه كوچكي از مقامات آژانس امنيت ملي و آژانس اطلاعات مركزي آمريكا(سيا)بودند كه طي يك برنامه  مخفي به جاي آزادسازي گروگان هاي آمريكايي، تسليحاتي را به ايران فروختند.»
پايگاه اينترنتي اي تايمز با اشاره به مطلب فوق با ارايه  تحليلي آورده است: با گذشت چندين سال از اين ماجرا هنوز مشخص نشده است كه رونالد ريگان، رييس جمهور وقت آمريكا از اين عمليات آگاهي داشته است يا نه؟ افشاي گزارش هاي اخير درباره  اطلاعاتي كه منجر به جنگ عراق شد و هم چنين تلاش هاي تندروهاي دولت آمريكا براي افزايش تنش با ايران، سوريه و كره  شمالي نشان مي دهد كه اين اقدامات برخلاف سياست آمريكا و وزارت امور خارجه  اين كشور است.
در ادامه اين مطلب آمده است: در حال حاضر نيز مشخص نيست كه جورج بوش، رييس جمهور آمريكا و كاندوليزا رايس، مشاور امنيت ملي بوش از اقدامات صورت گرفته آگاه بوده اند؛ يا اين كه جنگ طلبان خود برنامه هايشان را به پيش مي برند. پس از حادثه 11 سپتامبر، وزارت دفاع آمريكا بدون اين  كه به وزارت امور خارجه و شوراي امنيت ملي يا آژانس اطلاعات مركزي اين كشور اطلاع دهد، تصميم به حمله به عراق را گرفتـه بود.
اين پايگاه اينترنتي در ادامه آورده است: اين سازمان ها هم چنين از سفر جيمز وولسي، عامل سابق سيا به لندن براي كشف رابطه  صدام و القاعده اطلاع نداشته اند. هفته  گذشته نيز ميشل ليدن، عضو سابق ماجراي ايران- كنترا با منوچهر قرباني فر، تاجر ايراني در پاريس ديدار كرد. اين امر نشان مي دهد برخي اعضاي كادر رهبري پنتاگون به ويژه داگلاس فيث، معاون وزير دفاع در امور سياسي، نمي خواهند مذاكرات كنوني وزارت امور خارجه  آمريكا با ايران بر سر اعضاي القاعده به نتيجه برسد. اين افراد گمان مي كنند كه قرباني فر مي تواند با افراد مطلع در ايران ارتباط برقرار كند.