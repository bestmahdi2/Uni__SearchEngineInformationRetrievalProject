شهرزاد
سنگ هاي سرخ
اصغر استاد حسن معمار
غروب بود و باد، دانه هاي غبار را بر گرد صورت مرد به بازي گرفته بود. در افق، سايه هاي شكننده كلاه هاي آهني از ميان شبح تانك ها ديده مي شد. بر انتهاي خيابان تصوير در هم زن ها و كودكان در قابي از چادرهاي اردوگاه نقش بسته بود.
پشت خاكي دست مرد، رشته  تارهاي سرخ چشم ها را بر هم زد. تصوير زن ها و كودكان اندكي پيش آمد. مرد سرش را پايين آورد. آستين خالي دست چپش بر روي سنگ ها تاب مي خورد.
بر فراز تانك ها، غبار سفيدي جابه جا شد. نوشته درهم روي ديوار مخروبه درمانگاه، نگاه مرد را به سوي خود كشاند. «ثوره ثوره حتي النصر»
مرد خم شد و تكه سنگ خون آلودي را از زمين برداشت. سربازها خود را از تانك ها پيش انداختند. مرد پشتش را به ديوار چسباند و نگاهش را لحظه اي به تصوير آدم ها دوخت. كودكش را ديد كه در آغوش همسرش بي تابي مي كرد. خود را از زمين جدا ساخت و دستش را با سنگ بالا آورد. لوله تانك ها سرك كشيدند.
مرد گام نخست را اندكي لرزان برداشت. سربازها روي زانو نشستند. مرد سر بالا گرفت و به فرمانده كه پرچم ستاره دار را در پيشاپيش سربازان تكان مي داد، خيره شد. صداي خنده فرمانده خيابان را لرزاند.
سنگ كه از دستان مرد جدا شد، خنده فرمانده خشكيد. آتش، خيابان را روشن كرد. زن ها و بچه ها، سنگ هاي سرخ را رو به افق نشانه مي رفتند.
عبور از كنار يكديگر
حميدرضا نظري
... بر سكو و سنگفرش يكي از ايستگاه هاي مترو، عكس كوچك و كهنه اي از يك جوان خندان ديده مي شود. مسافران، گريزان از آسمان دودگرفته شهر، شتابزده از كنار يكديگر مي گذرند، بي آن كه كسي نگاهي به عكس زير پايش بيندازد...
جمعيت، در انتظار آمدن قطار، به تونل نوراني چشم دوخته اند...
مسافري، با شنيدن صداي مناجات ماه مبارك رمضان از بلندگوي ايستگاه، خم مي شود تا عكس را از روي زمين بردارد، اما مسافري ميانسال، مانع كار اوست: مال شماست؟!
مسافر اول، پيرمردي است شكسته حال كه تنها يك لبخند تلخ بر لبش نقش مي بندد: نمي دونم، نگاهش آشناست.
ـ مي شناسيش؟!
ـ حالا ديگه نه؛ چون گمش كردم!
... پيرمرد، در سكوت و خلوت خود، به آرامي فاصله مي گيرد و در ميان مسافران گم مي شود...
مسافر دوم، مردد مانده است كه چه كند، عكس را از روي زمين بردارد و يا...
صداي ممتد سوت قطار، بر لب مسافران منتظر، لبخند اميد مي كارد و سفري آرامش بخش را نويد مي دهد.
... چند لحظه بعد، قطار به سوي ايستگاه بعدي به حركت درمي آيد و سكوت بر همه جا حاكم مي شود، از دور صداي دلنواز دعاي ماه مبارك رمضان گوش ها را نوازش مي دهد و همزمان، مسافر ميانسال دستش را به سوي عكس پيرمرد دراز مي كند، اما كودكي خندان، مانع كار اوست: «مال خودمه آقا،  من پيداش كردم!»
ـ مي شناسيش؟!
ـ نه، مال شماست؟!
ـ مال همه ست؛  همه!
ـ شما چي آقا، مي شناسيش؟!
ـ حالا ديگه نه؛ چون گمش كردم!...
... ديگر صدايي شنيده نمي شود، اما هنوز هم بر سكو و سنگفرش يكي از ايستگاه هاي مترو، عكس كوچك و كهنه اي از يك جوان خندان ديده مي شود و مسافراني كه گريزان از آسمان دودگرفته شهر... شتابزده از كنار يكديگر... بي آن كه كسي نگاهي به عكس زير پايش بيندازد...
سلامان وابسال در تالار وحدت
مهدي شمسايي، نويسنده و كارگردان تئاتر در حال تمرين نمايش «سلامان وابسال» است.
قرار بود اين نمايش بعد از نمايش «خسيس» به كارگرداني ابوالفضل پورعرب در تالار  وحدت به روي صحنه برود اما از آنجا كه تمرين هاي آن تا سه ماه آينده ادامه خواهد داشت، اجراي آن به تعويق خواهد افتاد.
محمد ساربان، حسين سحر خيز، ليلا موسوي، ندا وفايي، مجيد مولايي و علي اوليايي به عنوان بازيگر شمسايي را در اين اجرا همراهي خواهند كرد.
همچنين گروه اركستر 35 نفره اي نيز با اين نمايش همكاري خواهند داشت كه آهنگساز و رهبر اركستر ونداد صباح زاده است و رهبر گروه نيز اميد يوسفي است.
اين نمايش بيشتر مبتني بر حركات رزمي و موسيقي است و به همين دليل بازيگران آن، در كنار ديگر تمرينات خود تمرينات ووشو حركات رزمي نيز انجام مي دهند.
شمسايي اين نمايشنامه را بر اساس يكي از داستان هاي «جامي» به همين عنوان نوشته است اما اين نمايش برخلاف كار پيشين وي، «شيخ  صنعان» ديالوگ هم دارد.
وي درباره اجراي اين نمايش در تالار وحدت گفت: از آنجا كه طرف قرارداد ما بنياد رودكي است، قرارداد ما قرارداد گيشه خواهد بود و كار تا زماني كه فروش داشته باشد، اجرا مي شود و پس از اين كه فروشش دچار افت شد، از روي صحنه برداشته مي شود.
هم اكنون برنامه «ادبيات و صحنه» كار مهدي شمسايي، شنبه ها از شبكه 4 سيما پخش مي شود. اين برنامه به نقد ادبي نمايش هاي روي صحنه مي پردازد.