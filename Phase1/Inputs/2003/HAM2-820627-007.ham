كاهش وزن بانوان با نيم ساعت پياده روي و 20 درصد كاهش كالري
نتايج پژوهش هاي محققان نشان داده است كه زنان براي كاهش وزن نياز به انجام ورزش هاي پرتحرك ندارند. به گفته اين محققان اگر زنان روزانه نيم ساعت به ورزش هايي نظير پياده روي تند بپردازند و مقدار كالري دريافتي را بيست درصد كاهش دهند موفق به كاهش وزن خود خواهند شد.
چنانچه زنان طول ورزش را به 60 دقيقه در روز برسانند به ميزان قابل توجهي موفق به كاهش وزن خود خواهندشد. به گفته محققان نكته مهمي كه در اين تحقيق يافت شد اين است كه ورزش تنها موجب كاهش وزن نخواهد شد بلكه اين ورزش بايد به همراه تغيير در رژيم غذايي انجام گيرد.
در اين تغيير رژيم غذايي، بايد بيست درصد از كالري مصرفي روزانه افراد كم گردد تا در كاهش وزن توفيق حاصل شود.
در اين تحقيق دو ساله كه توسط مركز تحقيقات كنترل وزن و فعاليت هاي فيزيكي دانشگاه پيتزبرك انجام شد 201 زن چاق با ميانگين سن 37 سال كه هيچ گونه فعاليت ورزشي نداشتند شركت داشتند.
اين زنان كه ميانگين وزن آنها 192 پوند بود در طول تحقيق ميزان كالري مصرفي خود را به 1200 تا 1500 كالري رسانيده و هر كدام حداقل روزانه 30 دقيقه به پياده روي تند پرداختند.
نتايج به دست آمده نشان داد كه بعد از يك سال افرادي كه حداكثر روزانه 30 دقيقه پياده روي كرده اند به طور متوسط 6 كيلو از دست داده و افرادي كه بيش از 30 دقيقه در روز به ورزش پرداختند(حداقل يك ساعت پياده روي در روز)به طور متوسط نزديك به 9 كيلو از دست دادند. مشروح اين گزارش در شماره اخير نشريه انجمن پزشكي آمريكا به چاپ رسيده است.