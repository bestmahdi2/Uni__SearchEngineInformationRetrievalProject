گفتگو با رضا سيد حسيني سرپرست علمي دايرة المعارف فرهنگ آ ثار
شرح مفصل 20 هزار كتاب
گفتگو از محمد زندي
كلام ما:
فعاليت رضا سيدحسيني در عرصه ادبيات به سالها قبل برمي گردد. به گفته يكي از شاعران برجسته كشورمان كشف بسياري از استعدادهاي ادبي چند دهه اخير مديون سيدحسيني و حضور جدي او در مطبوعات و نشر كتاب است.
اما سيدحسيني مدتي است كه حرف نمي زند و به ندرت مي توان با او به گفت وگو نشست. غم بزرگ از دست دادن فرزند باعث شده است تا بلافاصله پس از تقاضا براي گفتگو با صراحت عنوان كند«ممنونم اما همانطور كه مي دانيد پس از آن اتفاق توان حرف زدن ندارم. بماند براي بعد.» با همه اين احوال، او بزرگواري كرد و درباره فرهنگ آثار حرف زد، گرچه رفته بوديم تا درباره موضوعي ديگر با او گفتگو كنيم. او گفت درباره فرهنگ آثار حرف مي زنم چون عزيزان بسياري با ما شروع كردند كه اينك در ميان ما نيستند و من صحبت مي كنم تا دين خود را نسبت به آنها ادا كرده باشم.
از اين استاد بزرگوار ممنونيم.
معرفي اثر
ترجمه فرهنگ  آثار توسط يك گروه چهل نفري شامل مترجم- ويراستار فني و... صورت گرفته كه سرپرستي علمي آن را رضا سيدحسيني بر عهده داشته است. در مقدمه ناشر، در جلد اول آن آمده است: آماده سازي اين متن حاصل كار استاد گرامي جناب آقاي رضا سيدحسيني مترجم فاضل است كه قريب يك دهه از حيات پربار خويش را وقف سرپرستي علمي دايره المعارف فرهنگ آثار كرده است. در مقدمه  آندرموروا نويسنده بزرگ فرانسوي در فرهنگ آثار آمده است:
همچنانكه انسان براي صرفه جويي در مصرف تلاش هاي مادي و جسماني خود نيازمند منابع انرژي است؛ به منابع تحقيق هم نياز دارد تا تلاش هاي معنوي و روحاني خود را بهتر به كار ببندد. آندرموروا در ادامه مي نويسد:
ژان ژاك روسو مي گفت: نبايد صدها داشته زائد را در حافظه بسپاريم. نويسنده بزرگ فرانسوي در پايان مي افزايد: فرهنگ حاضر براي پاسخ گويي به اين سه نياز روح فراهم آمده است 1- از وجودشان آگاه باشيم 2- براي فهميدن بايد نظام ارجاعي وسيعي در اختيارمان باشد 3- براي يادآوري آنها به منبع تذكاري نيازمنديم.
رضا سيدحسيني در مقدمه فرهنگ آثار مي نويسد: يكي از دقيق ترين و پرزحمت ترين كارهاي تنظيم فرهنگ آثار كار ويرايش فني آن بوده است. ويراستاران فني گذشته از يكنواخت كردن رسم الخط و يكنواخت كردن ترجمه اساسي كتب در مقالات گوناگون و همچنين مراعات يكنواختي در نوشتن اسامي خارجي، كار بسيار وقت گير ارجاعات را هم بر عهده داشته اند.
* آقاي رضا سيدحسيني اگر ممكن است پيرامون انتشار فرهنگ آثار و اينكه در چه مراحلي است توضيح دهيد؟
- فرهنگ آثار از انتشارات سروش است و يك گروه چهل نفري آن را به سامان رسانده و مي رساند. اين دايره المعارف همه كتاب هاي مهم جهاني را در بر مي گيرد و مجموعه اي است از تمامي رشته ها از جمله كتاب هاي مذهبي، علمي، ادبي، رمان، شعر، داستان، سفرنامه، رساله هاي فلسفي خاطرات و غيره. در حدود بيست هزار جلد در اين فرهنگ با شرح مفصل معرفي شده است.
اين مجموعه شش جلدي است كه چهار جلد آن منتشر شده است(جلد چهارم آن در نمايشگاه بين المللي تهران عرضه شد)و دو جلد ديگر آن، تا يكي، دو سال ديگر منتشر خواهد شد. فرهنگ آثار كتابي به شدت مورد احتياج كتابخانه ها، ناشران، مترجمان و اهل كتاب است.
* در مورد همكارانتان بيشتر بفرماييد؟
- ما بهترين مترجمين فرانسوي و آلماني را براي اين كار به كمك گرفتيم. هيأت علمي كه اوايل خيلي همكاري كردند عبارت بودند از آقايان: احمد سميعي گيلاني، اسماعيل سعادت، ابوالحسن نجفي؛ و كارهاي مترجمين زير نظر اين دوستان مقبوليت مي يافت. لازم مي دانم از همكاراني كه ديگر در ميان ما نيستند: ياد كنم: احمد آرام، خانم صفيه اصيفا، محمد جعفر پوينده، عبدالله توكل، دكتر جواد حبيبي، محمود محمودي، علي اسدي، دكتر سيدجلال  خسروشاهي، دكتر مصطفي رحيمي و محمد قاضي.
*  ترجمه فرهنگ آثار تا چه سالي را در بر مي گيرد؟
- در مسافرتي كه به پاريس داشتم، فرهنگ آثار تجديد نظر شده را ديدم و اين باعث شد كه ما بتوانيم تمام آثاري را كه تا سال 1990 آمده است بياوريم؛ مثلاً آثار پست مدرن ها را. قبل از مسافرت من به پاريس يعني قبل از سال 1994 تا آن وقت فرهنگ آثار تجديد نظر نشده بود و اگر بخواهيم بعد از سال 1990 را در نظر بگيريم بايد يك ضميمه به آن اضافه كنيم.
* چطور شد كه به فرهنگ آثار آلماني مراجعه كرديد؟
- چون فرهنگ آثار فرانسه به ادبيات جهان سومي ها نپرداخته  است ما به فرهنگ آثار آلماني به نام كيندلرز مراجعه كرديم كه شامل بيست جلد است كه آثار جهان سومي ها را بيشتر از آن در آورديم.
* آيا در چهار جلد منتشر شده اشكالاتي را مي بينيد؟
- مجموعه اي كه ما از هيأت علمي، مترجمان و ويراستاران فني آماده كرديم نتيجه اي كه داده است اين است كه اشتباه بسيار كمي در آن باشد به ويژه تلفظ اسامي و ترجمه درست اسامي- ترجمه هر مطلبي به دست متخصص آن مطلب بوده است- اينها باعث شد كه فرهنگ قابل اعتمادي عرضه شود.
در تجديد چاپ پيشنهادهايي كه رسيده بود تصحيح كرديم. در مورد جلدهاي ديگر هم اشتباهات بسيار كم است كه همه آنها را يادداشت كرده ايم كه تصحيح كنيم.
* همانطور كه فرموديد در مورد ادبيات جهان سوم كمبودهايي در فرهنگ آثار فرانسه وجود داشت كه به فرهنگ آثار آلماني مراجعه كرديد آيا در اين زمينه مشكلات ديگري نداشتيد؟
- در فرهنگ آثار بر كتاب هاي ايراني- اسلامي توجه زيادي نكرده بودند و ما ناچار بايد فرهنگ معادل آن را تهيه مي كرديم. در حال حاضر در كنار كار ادامه فرهنگ آثار، انتشار يك فرهنگ ايراني و اسلامي را شروع كرده ايم. سرپرستي اين دوره فرهنگ آثار ايراني- اسلامي به عهده: آقاي احمد سميعي گيلاني است. تمام مقالاتي كه ترجمه و نوشته مي شود نويسندگانش بيشتر از اعضاي فرهنگستان و دايره المعارف بزرگ اسلامي هستند. اميدواريم كه جلد اول آن امسال منتشر شود.