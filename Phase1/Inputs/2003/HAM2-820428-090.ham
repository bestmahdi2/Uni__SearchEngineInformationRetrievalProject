گفت وگو با حسن ميرعابديني، منتقد(بخش آخر)
خودسانسوري در ذهن نويسندگان ما
در شماره گذشته مير عابديني درباره نقد ادبي در ايران، نقد تئوريك و وضعيت ادبيات ايران درسطح جهاني سخن گفت و به عوامل ضعف اين حضور اشاره كرد. در ادامه پرسيديم:
گفت وگو از: سامان شايان
* از ميان برداشتن مميزي در ضعف حضور جهاني ادبيات ايران چقدر مي تواند مؤثر واقع شود؟
نوعي خودسانسوري بر ذهن نويسندگان ما رسوخ كرده و اگر هم مميزي بيرون ذهن نويسنده هم برداشته شود، خودسانسوري، مرتبا آنها را به تصحيح وامي دارد يكي از مسائل اصلي كه باعث كندي رشد پيشرفت ادبيات ما شده، همين مسئله خودسانسوري است كه لكنت ادبي امروز ما را باعث شده است.
* بعضي هنرمندان معتقدند كه قبل از جمال زاده هم داستان نويس داشته ايم ولي آن نسل را از ما منقطع كرده اند. نظر شما چيست؟
مثل اين است كه بگوييم «قبل از بوف كور» رمان داشته ايم و به فرض «سمك عيار» را رمان محسوب كنيم.
به گمان من اگر انواع ادبي مان، يعني داستان كوتاه، رمان و... را به شكل پديده هاي تاريخي ببينيم كه در شرايط تاريخي خاصي پديدار شده اند، از اين اظهارنظرها نمي توانيم حمايت كنيم. واقعيت قضيه اين است كه رمان و داستان كوتاه به شكل امروزي، يك پديده غربي است و در سال هاي بيداري ملي در دوران مشروطيت به ايران آمد.
در وهله اول هم، قبل از جمال زاده، نويسندگاني مثل دهخدا قطعه هايي،  مقاله اي - داستاني نوشتند كه به واقع هنوز داستان كوتاه محسوب نمي شوند. ولي نشان دهنده اين است كه روشنفكران زمانه به اهميت داستان كوتاه واقف شده اند و دارند از فرم داستان كوتاه براي بيان مقاصد مطبوعاتي خود استفاده مي كنند. اما من معتقدم كه داستان كوتاه ما از همان 1300 و با جمالزاده شروع مي شود و رمان هم از 1300 به بعد شكل مي گيرد.
* آيا ادبيات داستاني ايران، قدرت رقابت با ادبيات داستاني جهان را دارد؟
ما نبايد در پي رقابت باشيم بلكه بايد ببينيم كه چه كارهايي مي خواهيم در داخل كشورمان انجام دهيم. يا اين كه اگر بتوانيم فضاهاي داخلي را با جديدترين تكنيك هاي ادبي جهان به شكل درآميخته و دروني شده خلق كنيم، خواه و ناخواه فضاي رقابت ايجاد خواهد شد.
ببنيد، هنگامي كه هدايت «بوف كور» را مي نويسد، فضايي عميقا ايراني مي آفريند، ولي اين فضاي كاملا ايراني را با جديدترين تكنيك هاي داستاني روز خودش درمي آميزد كه خيلي هايش هم تازگي دارد. اگر نويسنده ما بتواند اين كار را انجام دهد خودبه خود اين فضاي رقابت هم ايجاد مي شود. همان طور كه همين رقابت ميان «بوف كور» و رمان هاي خارجي ايجاد شد و جايگاه خود را در ادبيات جهان باز كرد. نويسنده ايراني در درجه اول بايد به فكر اين باشد كه امروز چه كار مي خواهد انجام دهد و چه حرفي براي گفتن دارد. اگر امروز حرفي براي گفتن داشت و نوع گفتن حرفش بديع بود، مطمئن باشد كه به هر شكل، اين شكوفايي به خارج از ايران هم منتقل خواهد شد.
* بزرگي مي گويد: «جهاني بودن، همان محلي بودن بدون مرز است.» آيا صحبت شما همين نيست؟
بله. اگر نويسندگان ايراني در همان محلي بودن، بدون درگير شدن با آن بومي گرايي گرفتاركننده كه تعصب بي جا همراه دارد؛ بتوانند مسائل داخلي سرزمين خودشان را با فرم هاي تازه ادبي كه بدعت و نوآوري در آنها ديده مي شود، بياميزند و صرفا به تقليد رونياورند، ما هم سرنوشت ادبيات آمريكاي لاتين را خواهيم داشت.