وزير انرژي اتمي روسيه:
ايران تعهدات خود در قبال آژانس هسته اي سازمان ملل را نقض نكرده است
گروه سياسي: «الكساندر روميانتسف» وزير انرژي اتمي روسيه به يكي از مقامات بلندپايه آمريكايي مسئول خلع سلاح گفت: ايران تعهدات خود را در قبال آژانس هسته اي سازمان ملل نقض نكرده است.
به گزارش خبرگزاري فرانسه از مسكو به نقل از خبرگزاري اينترفكس محور اصلي گفت وگوهاي «جان بولتون» معاون وزير امور خارجه آمريكا با روميانتسف همكاري هسته اي بين ايران و روسيه بود.
منابع آگاه در وزارت انرژي اتمي روسيه به خبرگزاري اينترفكس گفتند: روميانتسف و بولتون درباره اين مسئله به توافق رسيدند كه در حال حاضر دلايل و مداركي وجود ندارد كه نشان دهد ايران تعهدات خود را در قبال آژانس بين المللي انرژي اتمي نقض كرده است.
آمريكا تهران را متهم مي كند كه از ساخت نيروگاه هسته اي به عنوان پوششي براي برنامه تسليحات هسته اي كه در پيمان منع تكثير هسته اي ممنوع شده است استفاده مي كند.
ايران اين پيمان را كه به تصويب 188 كشور رسيده امضا كرده است. واشنگتن مي كوشد روسيه را وادار كند كه همكاري هايش با ايران به ويژه كمك خود را براي ساخت نخستين نيروگاه هسته اي در بوشهر متوقف كند.
مسكو پاسخ مي دهد كه كمك روسيه درباره استفاده كاملا صلح آميز هسته اي است، اما ماه پيش اذعان كرد كه از احتمال اين كه تهران بتواند اورانيم را غني سازي كند و آن را در صنايع نظامي مورد استفاده قرار دهد نگران است.