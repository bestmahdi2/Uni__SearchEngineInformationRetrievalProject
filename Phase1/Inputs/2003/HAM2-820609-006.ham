قاليبافان را بيمه كنيم
از مسؤولان شركت سهامي فرش مي خواهيم، بيمه قاليبافان را جدي تر دنبال كنند.
حسن دردشتي، رئيس اتحاديه صادركنندگان فرش اصفهان كه تاكنون موفق به كسب دو جايزه بين المللي براي كيفيت و مديريت در سال 1997 از ژنو و سال 2001 از آمريكا شده، با اعلام اين مطلب افزود: امسال نمايشگاه فرش دستباف نسبت به سال هاي گذشته اختصاصي تر برگزار شده و اين براي تجار بسيار مهم بود. زيرا صادركنندگان عمده توانستند فرش هاي زيادي خريداري كنند و از نظر فروش امسال وضعيت خوبي داشتيم.
وي گفت: امسال ما در نمايشگاه قرارداد فروش 1200 متر فرش اعلا را با يك تاجر آمريكايي بستيم و اكثر توليدكنندگان و صادركنندگان نيز موفق به فروش قابل توجه فرش هاي خود شدند.
دردشتي با اشاره به تأثير تبليغات در بازارهاي جهاني گفت: يكي از مشكلات فرش ايران فقدان تبليغات است كه اين امر سبب شده رقبا در بازار جهاني تحرك بيشتري داشته باشند.
وي يكي از دلايل موفقيت آنها را قيمت پايين فرش دانست و گفت: فرش ايران به دليل كيفيت خوب و شهرت جهاني قيمت بالاتري از فرش هاي هند، پاكستان، مصر و... دارد.
وي افزود: بايد كيفيت فرش را حفظ كنيم و ارتقا دهيم تا همچنان نام فرش ايران در جهان با عزت باقي بماند. رئيس اتحاديه صادركنندگان فرش اصفهان با اشاره به وضعيت بد معيشتي توليدكنندگان فرش دستباف از مسؤولان خواست به رفاه قاليبافان اهتمام بيشتري داشته باشند.