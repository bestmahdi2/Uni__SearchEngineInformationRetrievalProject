نماينده تام الاختيار تجاري ايران:
پيوستن ايران به wto حداقل 10 سال ديگر انجام مي شود
گروه اقتصادي: لجبازي سياسي آمريكا موجب شده است، درخواست هاي ايران براي عضويت در سازمان تجارت جهاني(wto)، حتي به مرحله بررسي نرسد. آيا شانزدهمين درخواست ايران براي عضويت در اين سازمان پذيرفته مي شود؟ آيا راه ديگري براي گذر از اين سد بلند وجود ندارد؟ اسفنديار اميدبخش، سرپرست دفتر نمايندگي تام الاختيار تجاري ايران درباره پذيرفتن درخواست عضويت ايران اظهار ترديد كرده و تأكيد دارد: تاكنون فشار سياسي و نفوذ آمريكا در wto موجب شده درخواست ايران پذيرفته نشود، اما ايران براي شانزدهمين بار درخواست خود را ارائه مي كند.وي اظهار داشت: با توجه به شرايط موجود و موضعگيري آمريكا به احتمال زياد درخواست شانزدهم ايران نيز دوباره رد خواهد شد.
اميدبخش در خصوص لزوم پيوستن ايران به اين سازمان، گفت: پيوستن ايران به سازمان تجارت جهاني فرايندي است كه بايد آن را تجربه كرد.
اميدبخش افزود: انجام مذاكرات به غير از پذيرش يا عدم پذيرش در اين سازمان، امري ضروري است كه توسط دفتر نمايندگي تام الاختيار تجاري ايران دنبال مي شود.
به گفته وي، با توجه به شرايط موجود، پذيرش ايران در اين سازمان كمتر از 10 سال آينده، ميسر نخواهد بود.وي تأكيد كرد: تا قبل از پذيرش اين سازمان، بايد شرايطي را فراهم كرد كه به منافع و مصالح ملي كشور لطمه اي وارد نشود.وي گفت: بايد با برنامه ريزي و تلاش لازم، صنعت كشور را به سطحي برسانيم كه در بازاري كه رقابت جهاني دارد، متضرر نشويم.
در گذشته،نبود ديدگاه مشترك ميان دستگاههاي دولتي ايران به ويژه وزارت امور خارجه و وزارت بازرگاني موجب تاخير در ارائه درخواست ايران براي عضويت در سازمان تجارت جهاني شد.