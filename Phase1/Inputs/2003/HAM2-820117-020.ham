تخلفات رانندگي در نوروز امسال 43 درصد رشد داشت
گروه اجتماعي: معاون راهنمايي و رانندگي نيروي انتظامي گفت: در نوروز سال جاري يك ميليون و 800 هزار برگ جريمه براي رانندگان متخلف صادر شد كه به نسبت مدت مشابه در سال گذشته 43 درصد افزايش داشته است.
سردار محسن انصاري، معاون راهنمايي و رانندگي ناجا در گفت و گو با ايسنا با اشاره به مجموع فعاليت هاي اين معاونت در ايام نوروز اظهار داشت: در نوروز امسال با توجه به افزايش 25 درصد سفرها به خاطر تمايل زياد مسافرين نوروزي به رعايت قوانين راهنمايي و رانندگي و اجراي طرح ويژه نوروزي از 28 اسفند ماه تا پايان روز 15 فروردين ميزان تصادفات منجر به فوت 10 درصد و به همان نسبت تعداد كشته ها در صحنه تصادف نيز 6 درصد كاهش يافت.
به گفته وي در ارتباط با تصادفات خساراتي در سطح شهر يا جاده ها 30 درصد افزايش يافته است كه علت آن افزايش بارندگي و شرايط نامطلوب جوي به همراه ازدياد خودروها در سطح جاده ها و برقراري سيستم اطلاع رساني 110 و افزايش تعداد خودروهاي بيمه شده است.
وي افزود: ميزان تصادفات خساراتي در سال گذشته 90 درصد بوده ولي امسال فقط 30 درصد نسبت به سال گذشته رشد داشته است.
معاون راهنمايي و رانندگي ناجا با اشاره به اين كه در نوروز سال جاري با وقوع فقط 2 مورد تصادف اتوبوسي منجر به قتل نسبت به 9 مورد سال گذشته، تصادفات جمعي كاهش زيادي داشته است؛ اظهار داشت: از ابتداي سال جديد تاكنون دوربين هاي كنترل سرعت با انداختن عكس 7 هزار خودرو، برگ جريمه رانندگان متخلف را به در منازل آنها فرستاده و در سوابق آنها نيز اين جرايم درج شده است.
وي اضافه كرد: در نوروز امسال مردم تمايل بيشتري به رعايت مقررات راهنمايي و رانندگي و استفاده از كمربندي ايمني داشتند و بيشترين كنترل پليس نيز بر روي كنترل سرعت هاي غيرمجاز بوده است.
معاون راهنمايي و رانندگي ناجا با بيان اين نكته كه بيشترين كشته هاي جاده اي در محورهاي خراسان، اصفهان، سمنان و لرستان صورت گرفته است، يادآور شد: علت اصلي 55 درصد تصادفات فوتي سرعت و سبقت غيرمجاز و انحراف به چپ بوده و 64 درصد تصادفات قتلي نيز در 50 كيلومتري شهرها روي داده است.
وي تصريح كرد: در سال جاري از هر 210 تصادف در سطح كشور يك مورد منجر به فوت و در سال گذشته از هر 130 تصادف يك مورد فوتي بوده است.
به گفته اين مسئول راهنمايي و رانندگي امسال تعداد تصادفات منجر به فوت در سطح جاده ها 92 مورد و تعداد كشته هاي در صحنه حادثه نيز 165 نفر بود كه با توجه به وقوع 103 تصادف منجر به فوت و كشته شدن 175 نفر در سال گذشته اين رقم 10 درصد كاهش داشته است.
وي همچنين متذكر شد: در نوروز امسال 33 نفر در سطح شهرها به علت تصادفات رانندگي كشته و 2 هزار و 305 نفر نيز در سطح جاده ها مجروح شده اند.
سردار انصاري در پايان ايجاد باندهاي رفت و برگشت بويژه در 50 كيلومتري شهرها توسط وزارت راه را عامل مؤثري در كاهش تصادفات جاده اي دانست و افزود: كنترل سرعت، جداسازي مسيرهاي رفت و برگشت، ترويج فرهنگ ترافيكي و دقت در رانندگي و احداث جاده هاي استاندارد جديد از راهكارهاي مؤثر در كاهش تلفات انساني به علت تصادفات جاده اي است.