يادداشت سياسي
ايران در افغانستان
در حاشيه تدوين قانون اساسي جديد افغانستان
فاطمه صدر هاشمي
پيش نويس قانون اساسي افغانستان كه سه روز پيش جزييات آن منتشر شد بر چهار عنصر اساسي يعني ارزش هاي اسلامي، وحدت ملي، حقوق بشر و امنيت تأكيد دارد. اين وصف از قانون اساسي جديد افغانستان، از آن حامد كرزاي رييس دولت انتقالي است كه هفته گذشته در مجمع عمومي سازمان ملل در نيويورك بر زبان  آورد. قبولاندن وجوه چهارگانه قانون اساسي پيشنهادي به مردم افغانستان كار دشواري نيست، زيرا چهار عنصر ياد شده از مطالبات اصلي مردم اين كشور است؛ اما تحقق دو مورد آنها يعني وحدت ملي و ايجاد امنيت با مخاطرات و تهديدات جدي روبه روست. زيرا با نزديك شدن تاريخ انتخابات سراسري و برگزاري لويه جرگه(مجمع ريش سفيدان)تلاش مخالفان حامد كرزاي نيز براي ناامن كردن افغانستان افزايش يافته است و برخي پيش بيني ها حاكيست در هفته ها و ماههاي آينده باز هم تشديد شود.
اين وضع كه در30 سال گذشته ترجيع بند تحولات افغانستان بوده است مي تواند به فعال شدن دوباره جنگ سالاران در برخي مناطق بينجامد و عملاً ركن ديگر قانون اساسي يعني وحدت ملي را خدشه دار كند.
بخشي از اين وضع نامطمئن نتيجه ساخت دروني قدرت در افغانستان و تعامل زورمدار قدرت حول منافع و اراده جنگ سالاران محلي و طايفه اي است. اما در كنار اين عنصر دروني، مسايل منطقه اي و در رأس آنها تلاش پاكستان براي اعاده قدرت پيشين خود در افغانستان نيز به عنوان عامل بي ثبات كننده افغانستان عمل مي كند. در ماه هاي اخير دولت حامد كرزاي بارها دولت پاكستان را به تحريكات مرزي و تسليح و تجهيز جنگ سالاران محلي و بقاياي گروه طالبان متهم كرده است.
پاكستان همواره اين اتهام را رد كرده است اما در تحليل هاي مطبوعاتي جهان از جمله تحليل هاي برخي روزنامه هاي آمريكايي آمده است كه دولت پاكستان مي كوشد با بازسازي بخش هاي معتدل گروه طالبان و بهره گيري از موقعيت اجتماعي اين گروه در بخش هاي جنوبي و شرقي افغانستان از آن به عنوان اهرم فشار بر حكومت كرزاي و ابزار نفوذ خود در افغانستان بهره جويد. برخي تحليلگران از اين هم فراتر رفته و ادعا كرده  اند كه آمريكايي ها نيز با اين رفتار پاكستان مخالفت جدي ندارند و حتي وفق منافع خود مي دانند كه پاداش همكاري پاكستان را در جنگ عليه القاعده از طريق افزايش نفوذ اين كشور در افغانستان بپردازند.
اين نظريه شايد قدري نامتعارف و متناقض به نظر برسد اما با توجه به ملاحظات گوناگون آمريكايي ها در افغانستان، مي توان آن را محتمل انگاشت. يكي از اين ملاحظات، نفوذ ايران از طريق روابط نزديك با دولت حامد كرزاي و نيروي سياسي شمال افغانستان است كه آمريكايي ها و پاكستاني ها متفقاً با آن مخالفند.
پاكستاني ها احتمالاً خواهند كوشيد اين هدف را با ناامن جلوه دادن و حتي در مواردي ناامن كردن افغانستان دنبال كنند. اين وضع آمريكايي ها را بر سر دوراهي يك انتخاب سرنوشت ساز قرار داده است. آنها از سويي مايلند پاكستان را به عنوان نيروي هسته اي تأثيرگذار بر تحولات شبه قاره هند، جنوب آسيا و آسياي مركزي تقويت كنند و از سوي ديگر اگر تقويت پاكستان به بهاي ضعف دولت مركزي در افغانستان و ناامن شدن اين كشور به دست آيد، آمريكا به بي كفايتي در استقرار نظم در افغانستان متهم خواهد شد و حمله گسترده به اين كشور توجيه اوليه خود را از دست مي دهد. بنابراين، اين احتمال نيز وجود دارد كه آنها به دو روش يعني كاستن از اقتدار كرزاي و حاميان تاجيك و هزاره وي و در عين حال فشار بر متحدان ايران براي فاصله گرفتن از تهران بكوشند و همزمان به دو هدف خود يعني امتياز دادن به پاكستان و تضعيف ايران بپردازند.
اگر چنين سناريويي تحقق يابد ديپلماسي ايران در افغانستان با چالش جدي روبه رو خواهد شد. زيرا ايران اگر در صدد مقابله با اين وضع برآيد به تلاش براي اخلال در كار دولت افغانستان متهم مي شود و اگر در برابر آن تمكين كند، نفوذ خود را در افغانستان از دست خواهد داد.
در چنين وضعي شايد مؤثرترين ابزاري كه ايران در اختيار داشته باشد، تأكيد بر امنيت جمعي و منافع مشترك ايران، پاكستان و افغانستان باشد. چنين رويكردي شايد بتواند راه را براي احياي مذاكراتي مانند آنچه در جلسات ژنو و با حضور همه طرف هاي ذينفع در افغانستان در جريان بود و اكنون متوقف شده است، هموار كند. در جهان دگرگون شونده كنوني كه ترسيم خطوط درازمدت سياست خارجي آن هم توسط كشورهايي كه ابزارهاي سياسي، اقتصادي و نظامي مؤثر براي رقابت با قدرتهاي بزرگ جهاني را ندارند، واقع بينانه ترين روش ايجاد حوزه هاي مشترك منافع و علايق است كه از طريق آن برد يكي از طرفها، برد همه و باخت آن، باخت همه تلقي شود.
شايد بتوان بيانيه مشتركي را كه چهار روز پيش ايران، پاكستان و افغانستان در نيويورك امضا كردند، مقدمه اي بر اين روش دانست.