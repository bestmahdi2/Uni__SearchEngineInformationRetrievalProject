با تصويب هيأت دولت
صادركنندگان  خدمات فني و مهندسي جايزه مي گيرند
به موجب موافقتنامه هيأت وزيران مقرر شده است صادركنندگان خدمات فني و مهندسي به ميزان 8 درصد كل مبلغ قراردادها جايزه دريافت كنند.
به گزارش خبرنگار ما، اين جايزه در برابر ارائه صورت وضعيت شركت ها به ميزان كاركرد در سال 1382 محاسبه و پرداخت مي شود. صورت وضعيت ها يا صورت حساب ها يا ساير اسناد مؤثر در اين زمينه بايد به تأييد كارفرما رسيده و پس از كنترل و تأييد انجمن صادركنندگان خدمات فني و مهندسي ايران جهت پرداخت جايزه صادراتي مورد استفاده قرار گيرد.
اين اقدام در راستاي تشويق صادركنندگان به صادرات خدمات فني و مهندسي به كشورهاي هدفي چون پاكستان، سوريه، كشورهاي عرب حاشيه خليج فارس، كشورهاي آسياي ميانه و... صورت مي گيرد.
اين طرح در پي ارائه پيشنهادي از سوي وزارت بازرگاني، بانك مركزي و سازمان مديريت و برنامه ريزي كشور در دستور كار قرار گرفت.
اين مصوبه هم اكنون جهت اجرا به وزارتخانه هاي امور اقتصادي و دارايي و بازرگاني، سازمان مديريت و برنامه ريزي و گمرك ابلاغ شده است. پيش از اين تنها صادركنندگان كالا از جوايز صادراتي بهره مند مي شدند.
پرداخت جايزه صادراتي با توجه به ميزان ارزش افزوده اين كالا و همچنين با استناد به مؤلفه هايي چون يافتن بازارهاي جديد، ايجاد ارزش افزوده صادراتي،  توليدي و... محاسبه مي شود. اين درحالي است كه دولت مبلغ ثابت 8 درصد را براي پرداخت جايزه به صادركنندگان خدمات فني و مهندسي تعيين كرده است.
در حال حاضر افغانستان و عراق دو بازار طلايي براي صادركنندگان خدمات فني و مهندسي هستند چرا كه ساخت انواع تأسيسات، طرح هاي زيربنايي، ساختمان هاي اصلي، راه، بزرگراه و... همگي مورد نياز اين كشورهاست.
شركت هاي آمريكايي، آلماني و... همگي درصدد دريافت سهمي از بازارهاي افغانستان و عراق هستند اين در حالي است كه قيمت پايين شركت هاي ايراني براي صدور خدمات فني و مهندسي و همچنين نزديكي هاي قومي و فرهنگي ايران را در شرايط بهتري نسبت به آنها قرار داده است.
صادرات خدمات فني و مهندسي زيرنظر وزارت مسكن و شهرسازي و با هماهنگي انجمن صادركنندگان خدمات فني و مهندسي صورت مي گيرد.