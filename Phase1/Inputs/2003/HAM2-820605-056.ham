رئيس جمهوري:
در فضايي كه درگيري هاي حزبي ايجاد مي كنند ، منافع ملي به خطر مي افتد
گروه سياسي: رئيس جمهور با گراميداشت ياد شهداي دولت، گفت: جشنواره شهيد رجايي پيام تجليل از مقام شهيد را دارد و به ميزاني كه جايگاه و خدمتگزاري شهيد بالاتر باشد، كرامت او نيز بيشتر است.
به گزارش ايسنا، سيدمحمد خاتمي كه ديروز در مراسم افتتاح ششمين جشنواره شهيد رجايي سخنراني مي كرد، افزود: بزرگاني مانند شهيد رجايي و باهنر به دليل موقعيت ممتازي كه داشتند، نمادها و نمونه هايي از انسانهاي بافضيلتي هستند كه بايد از آنها الگوبرداري كرد و راه آنها را پيمود.
رئيس جمهور در ادامه گفت: هر جامعه اي براي پيشرفت و عزت و دستيابي به اهداف والا نيازمند دولتي مقتدر است.
هرچه پايگاه علمي، اقتصادي و مديريتي دولت قوي تر باشد، آن دولت مقتدرتر است.
اما ريشه اقتدار در پيوند استوار ميان مردم و دولت مستحكم مي شود.
خاتمي تأكيد كرد: دولت گسسته از مردم هر اندازه هم كه صاحب امنيت قضايي، امنيتي و اطلاعاتي باشد شايد قدرتمند توصيف شود، ولي مقتدر نيست.
ميزان اقتدار به سرچشمه قدرت و اقتدار، يعني مردم، برمي گردد و دولت موظف است به شيوه هاي درست مديريت علم مجهز شود.
رئيس جمهور تاكيد كرد: دولت منسجم بر مدار رضايت و خشنودي مردم مي چرخد و قابليت اصلاح خود را دارد.
خاتمي گفت: اين دولت ترجيح مي دهد به ناتواني متهم شود ولي به عدم صداقت متهم نگردد.
ما با مردم پيمان بسته ايم و ارزشهاي ديني نيز ما را موظف كرده است راهي را انتخاب كنيم كه مردم نسبت به آن داوري خواهند كرد.
مهم اين است كه ملت باور كنند دولتمردان به آنها راست مي گويند.
خاتمي گفت: نبايد اجازه داد كه اميدهاي مردم به يأس تبديل شود؛ مردم ما با اميدهاي خاصي همواره به ميدان آمده اند.
خدمت به اين مردم اين است كه اجازه ندهيم اين اميد تضعيف شود.
وي ادامه داد: قهرمان واقعي كسي است كه به ملت بگويد شما قهرمان هستيد و نبايد دل به افراد ببنديد. رئيس جمهور از انديشمندان و تحليل گران جامعه خواست تا در ارزيابي خود نسبت به دولت توجه داشته باشند كه بايد اين دولت را با ديگر دولتهاي جهان سوم مقايسه كنند.
دولت ها هميشه از اقتدار و حاكميت خود به شدت دفاع مي كنند اما اين دولت همواره از آزادي و حقوق مردم دفاع كرده است، البته تحقق آن حرف ديگري است.
خاتمي تصريح كرد: ما همواره به مردم گفته ايم كه صاحب قدرت هستند و سعي كرده ايم به آنها دروغ نگوييم، البته همه راستها را نمي شود گفت.
خاتمي گفت: تأكيد كرده ايم كه امنيت استوار، امنيت حاكمان نيست؛ بلكه امنيت و حفظ حرمت جامعه است و جامعه اي آزاد و مقتدر است كه متكاي دولت قوي و آزاد باشد.
دولتي كه مي تواند در عرصه جهاني از عزت مردم دفاع كند.
رئيس جمهور با يادآوري مواردي كه در آغاز دومين دوره رياست جمهوري خود به عنوان ميثاق مشترك اعضاي دولت به آن اشاره كرده بود، گفت: امروز هم بي مناسبت نمي دانم كه برخي از آنها را بازگو كنم.
پذيرش عملي رأي ملت، انگيزه مند و تعهد نسبت به خواسته هاي صلاح جويانه و اصلاح طلبانه مردم از مواردي است كه به آن اشاره كرده بوديم.
 اين تعهد، يك تعهد ديني است و كل نظام بايد در اين زمينه تلاش كند.
همچنين تعهد نسبت به تقدم منافع ملي و مصالح كشور بر منافع گروهي و فردي، حزبي و باندي نيز در اين ميثاق مطرح شده است.
متأسفانه در فضايي كه درگيريهاي حزبي ايجاد مي كنند، منافع ملي به خطر مي افتد.
بايد مسير را به انتخاب مردم واگذار كرد.
وي ادامه داد: قبول اصل صداقت و صراحت در برخورد با مردم و توجه به مطالبات آنها، داشتن روحيه انتقادپذيري و بهره گيري از ديدگاه هاي كارشناسانه، پاسخگو كردن دستگاه هاي تحت مسئوليت و واحدهاي تابعه در برابر مردم نيز در اين ميثاق مطرح شده است.
دولت در بيشتر موارد در اين راستا جنبه دفاعي داشته و در بسياري از موارد تنها به خدمتگزاري پرداخته است، ولي در مواردي نيز تحمل مسائلي را نداشته و واكنش نشان داده است.