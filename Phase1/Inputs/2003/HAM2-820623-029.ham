ايجاد سالن خاص براي نمايش هاي دفاع مقدس ضروري است
تئاتر به عنوان يك هنر برجسته و مظلوم، در زمينه حفظ ارزش ها و دستاوردهاي دفاع مقدس، نقشي بسيار تأثيرگذار دارد.
حميد بهمني، كارگردان سينما و داوربخش تله تئاتر دهمين جشنواره سراسري تئاتر دفاع مقدس ضمن بيان اين مطلب، افزود: براي نهادينه شدن تئاتر دفاع مقدس بايد از دانش آموزان و دانشجوياني كه داراي انگيزه هاي قوي هستند، استفاده كنيم.وي يادآور شد: دستاوردهاي فرهنگ دفاع مقدس آنقدر زياد است كه بايد بيش از اينها براي حفظ آن كوشش شود.
اين كارگردان سينما ضمن اشاره به مشكلات تئاتر دفاع مقدس از جمله: عدم تبليغ صحيح از سوي ارگان ها و رسانه هاي گروهي، ناآگاهي از فرهنگ دفاع مقدس، فقدان زمينه هاي پرورشي لازم براي موضوعات و متون و عدم تحقيق صحيح، اظهار داشت: اين مسائل باعث شده است كه تئاتر دفاع مقدس تا به حال به شكل جدي كار نشود و گروه هاي فعال در اين زمينه با كمبود تماشاگر مواجه شوند.
بهمني با بيان اينكه تماشاگران همواره با گرمي از كارهاي خوب اجرا شده در جشنواره ها استقبال كرده اند، افزود: جشنواره تئاتر دفاع مقدس سالي يك بار، با بودجه اي برابر با يك پنجم ساخت يك فيلم جنگي برگزار مي شود كه اين مسئله منصفانه نيست و مي طلبد كه شرايط بهتر با بودجه هاي بيشتر براي اين هنر مظلوم در نظر گرفته شود.
وي ايجاد سالن هاي خاص براي اجراي نمايش هاي دفاع مقدس را از ملزومات دانست و گفت: براي آشنا كردن تماشاچي با فرهنگ دفاع مقدس، هنرمندان بايد انتخاب سوژه هاي مناسب و تحقيقات لازم در زمينه فرهنگ گسترده دفاع مقدس را كه همچون دريايي وسيع است، مجدانه پي گيري كنند.