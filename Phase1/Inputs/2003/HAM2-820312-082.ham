حاشيه بازديد عارف از عسلويه
دو خطا در يك نشست
رئيس منطقه ويژه پارس چندان سياستمدار نيست و ظاهراً از مسائل سياسي هم چيز زيادي نمي داند چرا كه چندين بار در اثناي سخنانش پيش چشم ميهمانان خارجي و دوربين شبكه هاي بين المللي كلمه «خليج» را به جاي «خليج فارس» استفاده كرد
رضا زندي
ساعت 34: 13 پنجم خرداد، خبرگزاري صداوسيما(واحد مركزي خبر)خبر بازديد معاون اول رئيس جمهور و سخنراني وي را در مراسم آغاز نصب تجهيزات سنگين فازهاي 4 و 5 پارس جنوبي بر روي تلكس خبري فرستاد. در اين خبر به نقل از دكتر محمدرضا عارف آمد: «با بهره برداري از ده فاز مرحله اول طرح توسعه ميدان گازي پارس جنوبي سالانه
5/5 ميليارد دلار درآمد حاصل مي شود. » نيم ساعت پس از آن نيز خبرگزاري رسمي جمهوري اسلامي همين مطلب را به نقل از فرد شماره دو دولت منتشر كرد.
دماي هوا بيش از 36 درجه سانتي گراد است و تابلوهاي خوش آمد براي نخستين سفر معاون اول رئيس جمهور به عسلويه بر در و ديوار خودنمايي مي كند. اتوبوس حامل عارف و هيأت همراه كنار سالن كنفرانس مشرف به فازهاي در حال ساخت پتروشيمي مي ايستد. اسدالله صالحي فروز مدير شركت نفت و گاز پارس و كارفرماي ارشد پارس جنوبي گزارش مفصلي ارائه مي كند. جمي، پسر امام جمعه آبادان و مدير منطقه ويژه اقتصادي پارس پشت ميكروفن مي ايستد: «به دنبال احداث گمرك هوايي در عسلويه هستيم تا تسهيلات بهتري براي پيمانكاران فراهم آوريم.» جمي چندان سياستمدار نيست و ظاهراً از مسائل سياسي هم چيز زيادي نمي داند چرا كه چندين بار در اثناي سخنانش پيش چشم ميهمانان خارجي و دوربين شبكه هاي بين المللي كلمه «خليج» را به جاي «خليج فارس» استفاده كرد! استاندار بوشهر از مشكلات استان محرومش سخن مي گويد و در ازاي همكاريش براي پيشبرد پروژه هاي پارس جنوبي حمايت بيشتر عارف را از اين استان طلب مي كند. مديران شركت هاي آجيپ ايتاليا و هيوندايي كره جنوبي كه در كنسرسيوم فازهاي 4 و 5 نقش به سزايي دارند در سخنان كوتاهي از مشاركت در طرح هاي نفتي ايران ابراز خرسندي مي كنند. بيژن نامدار زنگنه چون هميشه برگه هاي يادداشت كوچكش را روي تريبون مي گذارد. «دسترسي به گاز طبيعي يكي از مزيت هاي نسبي ايران است كه اين مهم زمينه را براي توسعه و گسترش صنايع انرژي در كشور فراهم كرده است.» زنگنه كه معمولاً به هنگام سفر به عسلويه كلاه آفتابگير و عينك دودي اش را به همراه دارد از انعقاد قراردادهاي ده فاز پارس جنوبي با اعتباري بالغ بر 10 ميليارد دلار براي توليد روزانه 260 ميليون متر مكعب گاز و 400 هزار بشكه ميعانات گازي سخن مي گويد. وي آمار و ارقام مربوط به فازهاي 4 و 5 را با دقت بيان كرده و از شركت هاي آجيپ ايتاليا و هيوندايي كره جنوبي به جهت پيشبرد خوب پروژه تشكر مي كند. مطابق معمول اين روزها، هر بار زنگنه سخنراني دارد يك جمله نيز در حمايت از پتروپارس مي گويد تا اين مولود مورد بي مهري قرار گرفته از جانب برخي جناح هاي سياسي حركت تكاملي اش را ادامه دهد. آنچه زنگنه با آوردن مديران ارشد در پتروپارس دنبال مي كند تبديل اين شركت به پيمانكار عمومي در سطح بين المللي است.
محمدرضا عارف عينك اش را برمي دارد تا عرق روي پيشاني اش را بهتر خشك كند. براي عارفي كه به اتفاق پسر ارشدش براي اولين بار به عسلويه آمده چنين گرمايي عادي نيست. عارف پيش از اين قرار بود در آستانه سفر خاتمي به لبنان از عسلويه بازديد كند اما معاون اول مي بايست در تهران مي ماند تا رئيس جمهور به سفر رود. زماني كه صالحي فروز از روند پيشرفت پروژه ها گزارش مي داد عارف يكي دو مرتبه دست به قلم شد اما به هنگام بازديد از فازها ظاهراً هيچ سوال تخصصي اي از صالحي فروز نپرسيد. علي رغم اينكه مدير نفت و گاز پارس در گزارشش براي چندمين بار رقم درآمدهاي حاصله از افتتاح ده فاز پارس جنوبي را حدود 5/6 ميليارد دلار و با فرض جايگزيني گاز به جاي فرآورده هاي نفتي حدود 2/13 ميليارد دلار ذكر كرد هنگامي كه دومين مرد كابينه خواست سلسله آمارهاي سخنراني خود را كامل كند، رقم درآمدهاي كشور را از 10 فاز پارس جنوبي حدود 5/5 ميليارد دلار اعلام كرد رئيس سابق سازمان مديريت و برنامه ريزي 2 ميليارد دلار از درآمدهاي كشور را ناديده گرفت. عارف در برابر كارشناسان و مديران نفت، بخشي از سخنانش را به ارائه آمار و ارقام از پارس جنوبي اختصاص داد و براي اينكه به عنوان معاون اول رئيس جمهور موضع گيري انجام دهد، به اشتغال حدود 60 هزار نفر در صورت اجرايي شدن تمامي فازهاي پارس جنوبي اشاره كرد: «پروژه پارس جنوبي گام موثري در كاهش نرخ بيكاري است و دولت مصمم است با جذب سرمايه هاي خارجي و تلاش همه جانبه دستگاه هاي مختلف نرخ بيكاري را از 8/12 درصد كاهش دهد. »
گزارش نعمت زاده
زماني كه نعمت زاده وزير صنايع دولت هاشمي بود، عارف رياست دانشگاه تهران را به عهده داشت. پس از دوم خرداد عارف نفر دوم دولت شد و نعمت زاده معاون وزير. وي در اين سفر مي بايست به عنوان مدير عامل شركت ملي پتروشيمي عارف را از برنامه هاي آينده اش مطلع سازد. «مي خواهيم يك بندر صادراتي 30 هزار تني براي صادرات پتروشيمي در منطقه احداث كنيم كه كشتي هايي با ظرفيت 60 هزار تن بتوانند در اين بندر پهلو بگيرند. » نعمت زاده كه معمولاً دو روز آخر هفته را يا در ماهشهر سپري مي كند و يا در عسلويه، صنعت پتروشيمي را يكي از منابع تامين نيازهاي بسياري از صنايع داخلي دانسته و جايگاه اين صنعت را به جهت توليد فرآورده هاي صادراتي و اشتغال زايي ويژه ارزيابي مي كند. «طرح آروماتيك چهارم يكي از پيشرفته ترين طرح هاي پتروشيمي است كه 5/4 ميليون تن ظرفيت توليد دارد و با هزينه اي معادل 440 ميليون دلار و 130 ميليون تومان ساخته مي شود. » گزارش نعمت زاده يك نكته بسيار جالب داشت «33 درصد كاركنان پتروشيمي ليسانس و بالاتر هستند» و اين يعني حدود 60 درصد يك شركت تخصصي پايين تر از ليسانس هستند. عارف هم در اين مراسم سياست دولت را تقويت صادرات محصولات پتروشيمي ارزيابي كرد. «سياست جهشي صادرات غيرنفتي دولت زمينه ارتقا و رشد توليد و صادرات محصولات پتروشيمي را فراهم مي كند.» معاون اول رئيس جمهور به صادرات فرآورده هاي نهايي محصولات پتروشيمي و كسب ارزش افزوده، به جاي صادرات مواد خام تاكيد كرد. «هماهنگي و تعامل بين بخش هاي ذي ربط و شركت پتروشيمي، تشويق سرمايه گذاري خارجي، حمايت از بخش خصوصي داخلي براي افزايش صادرات محصولات پتروشيمي و گسترش اين صنعت بسيار ضروري است. » عارف و هيأت همراهش سالن كنفرانس را ترك كرده و در حالي كه خبرنگاران خود را براي پرواز به سمت تهران آماده مي كردند اعلام شد كه معاون اول مي خواهد در يك مصاحبه مطبوعاتي شركت كند.
مصاحبه با سه سوال
خبرنگاران نزديك به 30 دقيقه در انتظار ماندند. سوال اول كه به دومي مي رسد معاون اول رئيس جمهور با يك اشتباه مواجه مي شود كه ناشي از عدم تمركز وي در اين سفر بود. سوال سوم را يك خبرنگار شبكه خبري خارجي درباره وضعيت منطقه و بحران عراق مي پرسد. عارف هم از شرايط مساعد و امنيت موجود در ايران سخن مي گويد و سرمايه گذاري شركت هاي خارجي را دليل اين مدعا برمي شمرد. بلافاصله پس از اين سوال ترجيح مي دهد مصاحبه مطبوعاتي را با سه سوال به پايان ببرد و هواپيماي ايرباس چارتر خود را بيش از اين در فرودگاه عسلويه معطل نكند. اين سفر هم در ادامه سياست هاي وزارت نفت در خصوص نشان دادن امنيت موجود در كشور به انجام رسيد. در هفته هاي گذشته قراردادهاي متعددي در تهران امضا شد كه يك طرف آن شركت هاي خارجي حضور داشتند؛ از ژاپني ها گرفته تا نروژي ها و هندي ها، سفرهاي مهمي هم صورت گرفت كه درصدر آنها سفر وزراي انرژي هند، كره جنوبي و نروژ قرار داشت. هفته پيش فرد شماره يك شركت نفتي استات اويل نروژ هم بدون سروصدا به تهران آمد و اين همه حاكي از تلاش بي وقفه زنگنه براي نمايش امنيت موجود در ايران و جذب سرمايه گذاري هاي خارجي است.
پروژه فازهاي 4 و 5
فازهاي 4 و 5 پارس جنوبي براي توليد روزانه 50 ميليون متر مكعب گاز طبيعي تصفيه شده جهت انتقال به شبكه سراسري توزيع گاز كشور، توليد سالانه حدود 05/1 ميليون تن گاز مايه(lpg)، توليد روزانه 80 هزار بشكه ميعانات گازي، توليد روزانه يك ميليون تن گاز اتان جهت تحويل به پتروشيمي و استحصال روزانه 400 تن گوگرد جهت صادرات طراحي شده است. قرارداد اين فازها در سال 1369 به كنسرسيومي متشكل از شركت هاي آجيپ ايتاليا، پتروپارس و نيكو از ايران با مبلغي حدود يك ميليارد و 928 ميليون دلار واگذار شد. قرارداد فازهاي 4 و 5 به صورت بيع متقابل و در دو بخش تاسيسات دريايي و پالايشگاه و خط لوله خشكي است كه قرارداد طراحي، خريد تجهيزات و ساخت پالايشگاه خشكي سال گذشته به كنسرسيومي متشكل از شركت هاي هيوندايي كره، تهران - جنوب ايران و گاما، درريز و ماشين سازي اراك ابلاغ گرديد.
در حال حاضر بيش از 9 هزار نفر در اين دو فاز در حال كار هستند و با پيشرفت طرح در ماه هاي آينده اين رقم به 1500 نفر خواهد رسيد.