كالا  برگ، كمك به اقتصاد خانواده
چند روزي است توزيع كالا  برگ هاي مرحله دوازدهم شهري آغاز شده است. با توجه به بهاي اندك اجناسي كه به واسطه كالا  برگ به خانواده ها اختصاص مي يابد، توزيع كالا  برگ ها مي تواند كمك بزرگي براي اقتصاد نا به سامان خيلي از خانواده ها باشد. در همين رابطه، صادقي، معاون توسعه بازرگاني سازمان بازرگاني استان تهران گفت:«مرحله اول توزيع كالا  برگ مرحله دوازدهم 35 روز كاري ادامه خواهد داشت و پس از ارزيابي مقادير كالا  برگ توزيع شده چنانچه نياز باشد نسبت به توزيع آن در دوره هاي بعدي نيز اقدام خواهيم كرد.»
وي گفت:«600 شعبه دفتر پستي كار توزيع را برعهده دارند كه از اين تعداد 400 شعبه در شهر تهران و 200 شعبه در شهرستان هاي استان تهران وجود دارد.» طبق هماهنگي هاي صورت گرفته و قراردادي كه ستاد بسيج اقتصادي كشور با شركت پست به امضا رسانده، كار توزيع كالا برگ اين دوره بر عهده اداره كل پست استان تهران است.
وي با اشاره به اينكه حضور به موقع مردم در دفاتر پستي براي دريافت كالابرگ موجب كاهش هزينه ها و نيز جلوگيري از ازدحام خواهد شد، گفت: توزيع كالا برگ هر روز از ساعت 13 آغاز خواهد شد.»
صادقي تكميل و تحويل فرم درخواست كالا برگ، اصل شناسنامه خانوار كه داراي كارت ضرب مهر اضطراري باشد، همراه داشتن سركوپن مرحله يازدهم و نيز پرداخت سه هزار ريال بابت كارمزد دريافت كالا برگ خانوار را از جمله مدارك مورد نياز بيان كرد.
وي هدف از تكميل و دريافت فرم درخواست كالا برگ را مدرن كردن شبكه توزيع و حركت به سمت توزيع كالا برگ از طريق كارت هوشمند و نيز هدفمند كردن يارانه ها دانست.