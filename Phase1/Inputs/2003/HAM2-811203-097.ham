نگاه منتقد
دردسرسازان پرمخاطب
مهرداد فريد
مهرداد فريد در بيست و يكمين جشنواره فيلم فجر به عنوان يكي از داوران بخش مسابقه سينماي ايراني حضور داشت.او سردبير مجله فيلم نگار و يكي از نويسندگان با سابقه سينمايي است. يادداشت او درباره جشنواره از اين رو كه او هم روزنامه نگاري منتقد و داور جشنواره بيست و يكم فجر بوده حايز اهميت است.
•••
جشنواره بيست و يكم فيلم فجر خاتمه يافته و اينك كه كمي از آن فاصله گرفته ايم مي توانيم در مورد آن بنويسيم. اگر تاكنون مي گفتيم اين جشنواره ويتريني از سينماي ايران است، اكنون با ديدن فيلم هاي حاضر در آن و اخباري كه از فيلم هاي غايب داريم بايد اين ادعا را كنار بگذاريم. به هر حال مي دانيم كه تعدادي از فيلم ها از سوي هيأت انتخاب پذيرفته نشده اند(البته اين حق هر جشنواره اي است كه برخي از فيلم ها را نپذيرد)و تعدادي ديگر خودخواسته در جشنواره شركت نكردند. البته بگذريم كه اصولا عده اي از فيلمسازان مجرب به هر دليل موفق به ساخت فيلم نشدند و يا اگر شدند به خاطر طولاني بودن فرآيند توليد از جشنواره جا ماندند و شايد برخي هم تعمدا مراحل فني كارشان را كش دادند تا به جشنواره نرسند! اين حرف ها البته كمي خاله زنكي است. مهم اين است كه با توجه به شرايط موجود ملاك هاي شركت دادن يا ندادن فيلم ها در جشنواره را بازشناسي كنيم و از آن به برخي از مشكلات فعلي سينماي ايران پي ببريم.
سوال اين است؛ اگر شما صاحب فيلمي بوديد، در چه صورتي آن را در اختيار جشنواره اي چون فجر قرار مي داديد؟ اجازه بدهيد قبل از هر چيز فيلم هاي سينمايي را برحسب بازخوردهاي سياسي و اجتماعي روز تقسيم بندي كنيم. شايد اين تقسيم بندي در نگاه اول كمي عجيب به نظر رسد اما شرايط روز آن چنان عجيب هست كه اين گونه تقسيم بندي ها را اقتضا كند:
1. اگر از حساسيت هاي موجود در جامعه اي كه در آن زندگي مي كنيم، اطلاع داشته باشيم و ضمنا صاحب فيلمي هم باشيم در اين صورت اگر فيلم مان پرمخاطب بي دردسر باشد، ترجيح خواهيم داد كه آن را به جشنواره فجر ارائه ندهيم. زيرا با توجه به اكران هاي متعدد در جشنواره، هزاران نفر فيلممان را خواهند ديد بدون آنكه ريالي دستمان را بگيرد. ضمن آنكه اين گونه فيلم ها به خاطر آنكه حاوي هيچ گونه جسارتي نيست، مورد تشويق داوران جشنواره نيز قرار نخواهد گرفت!
2. اگر فيلممان پرمخاطب دردسرساز باشد، در اين صورت نيز به صلاح نيست كه آن را به جشنواره ارائه كنيم. زيرا مي دانيم كه مورد اعتراض گروه هاي معترض قرار خواهد گرفت و در مطبوعات منفي بين نيز انعكاس خوبي پيدا نخواهد كرد و حتي ممكن است زمينه ساز چند شكايت در قوه قضاييه شود! اما اگر چنين فيلمي به جشنواره ارائه نشود، در زمان اكران عمومي اش احتمال موفقيت بيشتري خواهد داشت. زيرا هياهوها و شكايت هاي احتمالي تا به ثمر رسيدنش يك ماهي طول خواهد كشيد. در طول اين يك ماه فيلم فروش خود را خواهد كرد و هياهوهاي اوليه حتي به فروش آن شتاب خواهد داد!
3. اگر فيلم مان كم مخاطب دردسرساز بود، در اين صورت ترجيح خواهيم داد آن را در جشنواره شركت دهيم. زيرا مي دانيم كه چنين فيلمي در زمان اكران عمومي نياز به هياهو دارد تا كمي بفروشد. پس ايجاد پيش زمينه اي براي هياهو براي فيلم مفيد است. براي چنين پيش زمينه اي چه چيزي بهتر از جشنواره فجر! چنين فيلمي در هر مرحله اي از نمايش بازماند، چندان لطمه اقتصادي به فيلم نخواهد خورد و حتي اين موضوع براي مطرح شدن فيلمساز و فيلم در افكار عمومي و خصوصا آن سوي آب ها بسيار مفيد خواهد بود.
4. بالاخره اگر فيلم مان ويژگي كم مخاطبي و بي دردسري را داشت، در اين صورت هم ترجيح خواهيم داد كه آن را حتما به جشنواره فيلم فجر ارائه دهيم به اميد آنكه منتقدان و يا نمايندگان جشنواره هاي خارجي آن را بپسندند كه اگر نپسندند بهتر است در همان لحظه كاملا فاتحه فيلم را براي هميشه بخوانيم. زيرا نه مخاطب عام آن را پسنديده و نه مخاطب خاص.
البته ويژگي پرمخاطب بودن و يا دردسرساز بودن هر دو نسبي است و ممكن است شدت و ضعف داشته باشند و يا در مرحله كارشناسي درست تشخيص داده نشوند، به خاطر همين نسبي بودن هميشه خطا در برآورد وجود دارد. با تمام اين اوصاف پرمشكل ترين فيلم هاي سينماي ايران فيلم هايي هستند كه پرمخاطب و دردسرساز به حساب مي آيند. هرچند به نظر نگارنده بخش عمده اي از اين فيلم ها، نياز سينماي ايران به حساب مي آيند! پرواضح است كه صرفا دردسرساز بودن به معناي عبور اين فيلم ها از خطوط قرمزي كه مورد توافق جمعي افكار عمومي است، نيست. بايد ديد مسئولين جديد سينماي كشور كه با انرژي بالايي در عرصه سينماي ايران حاضر شده اند، براي چنين فيلم هايي چه سياست و برنامه اي خواهند داشت؟! به هر حال اين فيلم ها احتمالا باب ميل گروه هاي خارج از سينما نخواهد بود و ممكن است دردسرهاي فراواني را ايجاد كنند. آيا عبور دادن اين فيلم ها از مرحله اكران عمومي به سلامت برگزار خواهد شد؟