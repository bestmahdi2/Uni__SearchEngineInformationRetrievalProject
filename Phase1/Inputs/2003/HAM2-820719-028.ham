معرفي دانشگاه ها و مراكز آموزش عالي خارج از كشور
دانشگاه هاي اتريش
الهام رضاخاني
عزيمت دانشجويان به كشورهاي ديگر در چند دهه اخير بنا به تأثير تحولات علمي، اجتماعي و فرهنگي، از جمله واقعيت هاي جامعه است؟
آنچه در اين فرايند اهميت ويژه اي يافته است، متناسب كردن آهنگ آن با ضوابط علمي، تكيه بر قانون مداري، پرهيز از آشفتگي و جلوگيري از آسيب هاي پيش بيني نشده است كه شايد در مسير عزيمت دانشجويان بروز كند.
بر پايه مصوبه مجلس شوراي اسلامي، وزارت علوم، تحقيقات و فناوري تنها متصدي امر اعزام دانشجو در رشته هاي غيرپزشكي به خارج تعيين شده است تا نياز همه مراكز پژوهشي، دانشگاه ها و دستگاه هاي اجرايي مختلف را به نيروهاي متخصص و كارآمد برآورده سازد.
مرتبه بندي، تعيين مكانهاي معتبر علمي، بررسي تبيين نظام هاي آموزشي كشورهاي مختلف از جمله وظايف اين وزارتخانه قلمداد مي شود.
همشهري دانشجو از اين پس به معرفي دانشگاه ها و مراكز آموزش عالي خارج از كشور كه از نظر وزارت علوم، تحقيقات و فناوري معتبر است، مي پردازد. در معرفي دانشگاه ها و مراكز آموزش عالي معتبر خارج از كشور، نظام ارزشيابي هر دانشگاه نيز معرفي خواهد شد.
در اتريش نيز مانند ساير كشورهاي جهان شرط لازم براي ورود به يكي از مراكز آموزش عالي شامل دانشگاه ها، دانشكده هاي هنرهاي عالي، مدارس عالي فني و كالج هاي تخصصي دو تا سه ساله به پايان رساندن يك دوره چهارساله تحصيلات متوسطه عمومي است. در پايان اين دوره به دانش آموختگان مدرك ديپلم دبيرستان اعطا مي شود و متقاضيان خارجي علاوه برداشتن مدرك ديپلم، بايد يك دوره يكساله پيش دانشگاهي را نيز بگذرانند.
تمام دانشگاه هاي اتريش، دولتي هستند و بودجه  آنها را دولت تأمين مي كند از اين رو دانشجو ملزم به پرداخت شهريه نيست.
تحصيلات دانشگاهي در اين كشور شامل دو دوره تخصصي و عمومي است كه در پايان اين دوره(دوره عمومي)مدركي براي دانش آموختگان صادر نمي شود.
غير از دانشگاه ها، مراكز ديگري نيز در جذب دانشجو در اتريش فعال هستند كه مدارس عالي فني يكي از اين مراكز به شمار مي رود. هدف اين مدارس كوتاه كردن دوره تحصيل و راهيابي سريع تر دانش آموختگان به بازار كار است.
تفاوت اصلي اين مدارس با دانشگاه ها، در حرفه اي و كاربردي بودن تحصيلات است، شرط ورود به مدارس عالي نيز داشتن مدرك دپيلم است.
نحوه ارزشيابي مدارك تحصيلي در اتريش
مدارك تحصيلي دانش آموختگان در مراكز دانشگاهي اتريش در قالب چهارگروه دسته بندي و ارزشيابي مي شود.
1- به دانش آموختگاني كه دو تا سه سال تحصيلي را با هر گرايشي و از كليه كالج ها و حتي دانشجويان داراي تحصيلات نيمه تمام به شرط اينكه دوره عمومي دانشگاه ها را طي كرده باشند مدرك «كارداني» اعطا مي شود.
2- دانشجوياني كه سه تا چهار سال تحصيلي(طول دوره اسمي)را در كليه دانشگاه ها و دانشكده هاي هنرهاي عالي و مدارس عالي فني گذرانده باشند، مدرك تحصيلي آنان «كارشناسي» ارزشيابي مي شود.
3- مدرك تحصيلي دانشجوياني كه طول دوره اسمي تحصيلي شان چهار تا پنج سال تحصيلي است، به شرط گذراندن پايان نامه، «كارشناسي ارشد پيوسته» و با داشتن مدرك كارشناسي، «كارشناسي ارشد» ارزشيابي مي شود.
4- شامل دانشجوياني مي شود كه ضمن دارا بودن مدرك «كارشناسي» و كارشناسي ارشد، چهار تا شش سال تحصيلي را جهت كسب مدرك «دكترا» در مراكز دانشگاهي اتريش طي مي كنند.