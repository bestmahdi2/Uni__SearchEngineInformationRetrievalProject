آيت الله سيستاني:
حركت شوراي حكومت انتقالي بايد برآيند خواست ملت عراق باشد
ايلام - خبرگزاري جمهوري اسلامي: آيت الله علي سيستاني در ديدار رئيس دوره اي شوراي دولت انتقالي عراق در شهر نجف اشرف گفت: فرياد مردم عراق بايد بالاتر از هر فرياد دخالت گري باشد، زيرا كه فرياد اين مردم بي شك اشغالگران را در خود هضم مي كند.
تلويزيون اطلاع رساني عراق ديشب با اعلام اين مطلب به نقل از آيت الله العظمي سيستاني افزود: نبايد اجازه داد كه فرياد مردم عراق با دخالت ديگران شنيده نشود و آنان براي اين مردم تصميم گيرنده باشند.
آيت الله سيستاني افزود: هر حركت شوراي دولت انتقالي بايد برآيند خواست ملت عراق باشد و بايد تلاش كرد مردم عراق را از محنت نجات داد.
وي از ابراهيم الجعفري رئيس دوره اي اين شورا خواست در تدوين قانون اساسي دقت شود تا مبنا خواست مردم عراق و اصول حاكم بر اين كشور باشد.
تلويزيون عراق همچنين به نقل از رئيس مجلس اعلاي انقلاب اسلامي عراق گزارش داد: قانون اساسي عراق بر پايه دمكراسي و آزادي تدوين مي شود.
تلويزيون عراق افزود: الجعفري با هدف آگاه شدن از ديدگاه هاي آيت الله محمدباقر حكيم و  آيت الله سيستاني به نجف سفر كرده است.