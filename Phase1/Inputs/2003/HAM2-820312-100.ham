كتابخانه هاي ديجيتالي
جان ماركوف
ترجمه: عليرضا عبادتي
«مايكل كلر» رئيس كتابخانه دانشگاه استانفورد مي گويد بزرگ ترين آرزوي او گذاشتن همه دانش پيشرفته بشري روي اينترنت است. اما دست يافتن به اين جاه طلبي و بلندپروازي مستلزم ديجيتالي كردن ميليون ها كتاب، ژورنال و مجله است. به خصوص اگر قرار باشد به روش دستي صفحه به صفحه هر كتاب يا مجله را اسكن كرده و به يك بانك اطلاعاتي بسيار عظيم معرفي كنيم كاري است كه سال ها به طول خواهد انجاميد. اما وقتي به زيرزمين كتابخانه دانشگاه استانفورد سري بزنيد يك روبوت سوئيسي خواهيد ديد كه از لحاظ اندازه شبيه خودروهاي ورزشي suv(sport utility vechicle)است. براي اين روبوت كتاب كوچك و بزرگ فرقي نمي كند حتي اگر روزنامه هاي صحافي شده با قطع بزرگ هم در اختيارش قرار داده شوند با سرعت هزار صفحه در ساعت آن را ورق مي زند و اسكن مي كند.
گاهي وقتي دو صفحه با هم ورق مي خورند، اين روبوت هوشمند مكثي مي كند، مثل يك آدم فوتي مي كند(هواي فشرده شده اي را بين دو برگ به هم چسبيده مي فرستد)تا اين دو برگ از هم جدا شوند، يعني حتي صفحه اي را هم جا نمي اندازد. فور ديجيتال بوكس [4digital books] نام يكي از دو كمپاني سازنده سيستم هاي خودكاري است كه از عهده تبديل همه مطبوعات(از جمله كتاب، مجله و روزنامه)به فرم ديجيتالي برمي آيد. [منظور از فرم ديجيتالي فرمتي است كه براي پردازشگرهايي مانند كامپيوتر، منشي ديجيتالي شخصي يا هر وسيله الكترونيكي كه پردازشگر دارد قابل پردازش باشد.] كلر مي گويد: «تصورش را بكنيد با اين روش ما مي توانيم كتابخانه خود را در اختيار يك مدرسه در روستايي در يكي از كشورهاي دورافتاده آفريقا هم قرار دهيم. به نظر شما آيا اين حقيقت در كساني كه چشمان خود را بر ايده دموكراسي بسته اند تفاوتي ايجاد نمي كند؟ اولين روبوت اسكن كننده كتاب بهار امسال توسط يك شركت سوئيسي از شهر «سنت اوبين» به دنياي فناوري عرضه شد. نام اين شركت همان طور كه اشاره شد فورديجيتال بوكس است. مركز فناوري كارتاس kirtas در نيويورك نيز رقيب فورديجيتال بوكس محسوب مي شود. مهم ترين مشتري اين دستگاه ها كتابخانه ها و مراكز غيرانتفاعي هستند كه مي خواهند خود را به «كتابخانه هاي ديجيتالي فردا» تبديل كنند. تا پيش از اين لشكري از كارگران ارزان و يا دانشجويان محتاج به كار دانشجويي در كشورهايي نظير هند و فيليپين وظيفه تبديل كتاب هاي چاپ شده به كتاب هاي ديجيتالي را بر عهده داشتند. اما روش هاي دستي مشكلات لجستيكي خاص خود را داراست. اصولاً در روش هاي دستي كتاب ها و مجلات آسيب شديد مي بينند و اين موضوع خسارت هاي غيرقابل جبراني به همراه دارد مخصوصاً در مورد نسخه هاي خطي، مجلات كمياب و ارزشمند و كتاب هاي ناياب و مهم. معمولاً در روش هاي دستي كمترين آسيب در حدي است كه صحافي مجدد اجباري است. اما ماشين هاي ديجيتالي كننده كتاب ها حداقل سه مزيت دارند. امكان به كار گرفتن آنها در هر نقطه به ويژه نزديك مراكز جمع آوري و كلكسيون كتاب فراهم است. آسيبي كه به كتاب وارد مي آورد حداقل است و سرعتي كه دارد قابل مقايسه با روش هاي دستي نيست. ضمن آنكه چون خسته نمي شود خطاي آن كمتر است و از آن هم مهم تر اينكه مثل كارمندان پرتوقع غرولند نمي كنند. فوتي كه مي كند از سر شكوه و شكايت و نارضايتي نيست، آن فوت براي جدا شدن صفحه هاي به هم چسبيده است! شايد تنها مزيت روش هاي دستي ارزان تر بودن آن است. نه دانشگاه استانفورد و نه شركت «فورديجيتال بوكس» حاضر نشدند قيمت اين دستگاه را به خبرنگار نيويورك تايمز بگويند. «ايوو ايوميگر» رئيس شركت سازنده مي گويد قيمت آن وقتي اقتصادي است كه پروژه بالاي 5/5 ميليون صفحه باشد. از اين اظهارنظر برمي آيد كه قيمت اين دستگاه بسيار گران است و تا چند سال آتي معمول ترين روش ديجيتالي كردن كتابخانه ها همان روش دستي است. «كلر» اعتراف مي كند كه رويايش به اين زودي ها تحقق پيدا نمي كند چون كل كتابخانه استانفورد بيش از 8 ميليون جلد كتاب دارد و ديجيتالي كردن آن حداقل 250 ميليون دلار هزينه دارد. مشكل اساسي موضوع كپي رايت است. به همين خاطر كتابداران دانشگاه استانفورد ديجيتالي كردن اطلاعات چاپي را از كتاب ها و مطالبي آغاز كرده اند كه از سويي اهميت سياسي و تاريخي آن بسيار زياد است و از سويي ديگر با مشكل كپي رايت مواجه نيستند. اين روبوت استانفورد تاكنون دو پروژه آزمايشي را با موفقيت به پايان رسانده و كتاب هاي منتشر شده مركز استانفورد را در دو زمينه ديجيتالي كرده است. يك پروژه مربوط به مطالعه زبان و اطلاعات و پروژه ديگر پروژه ديجيتالي كردن متون «انديشه هاي مدرن و قرون وسطي» بودند. به زودي كار ديجيتالي كردن 2500 عنوان كتاب چاپ شده توسط انتشارات دانشگاه استانفورد آغاز خواهد شد. چندي پيش به همت دانشگاه استانفورد مستندات و مدارك دوره رياست جمهوري «ادواردو فري» رئيس جمهور سابق شيلي به روش دستي ديجيتالي شد.
شايد سوال كنيد حالا چرا رئيس جمهور شيلي! دليل آن اين است كه رئيس جمهور شيلي با اين روش مي خواست جلوي از دست رفتن اين مدارك در اثر كودتا را بگيرد.
اين چهارمين سالي است كه استانفورد كمر همت به ديجيتالي كردن مستندات بسته است. در سال 1999 استانفورد تيمي از متخصصان را به اروپا فرستاد تا در پروژه اي چندمنظوره شركت كنند كه در آن مدارك منتخب «سازمان موافقت نامه عمومي، تعرفه و تجارت»(كه اكنون به نام «سازمان تجارت جهاني» تغييرنام داده است)را ديجيتالي كنند. در اين طرح پنج ساله كه تا پايان 2004 ادامه خواهد يافت بالغ بر 202 ميليون صفحه از اطلاعات و مدارك اسكن مي شوند. از پروژه هاي عظيمي كه قدوقواره آن به اندازه پروژه ديجيتالي كردن مدارك سازمان تجارت جهاني است مي توان به پروژه دانشگاه كارنگي ملون(cornegie mellon)اشاره كرد. اين دانشگاه نيز هنوز براي ديجيتالي كردن مدارك و كتب از روش هاي دستي استفاده مي كند. پروژه ديگر توسط «آرشيو اينترنت» در سانفرانسيسكو اجرا مي شود. اين شركت 80 تن كتاب خريداري شده از كتابخانه كانزاس سيتي را در حيدرآباد هند ديجيتالي مي كند. در حال حاضر در هند و فيليپين امكان ديجيتالي كردن يك كتاب با قيمت يك دلار! يا 4 دلار(بسته به قطر كتاب)ممكن است. بيشترين هزينه اي كه آمريكايي ها مي پردازند هزينه هاي كنترل كيفي است. بزرگ ترين مانعي كه بر سر راه ديجيتالي كردن كتب و آمار چاپ شده، فناوري يا هزينه هاي مالي آن نيست بلكه بزرگ ترين مانع حق كپي رايت است. در سال 1998 حقوق مربوط به آثار معنوي و كپي رايت براساس «قانون كپي رايت هزاره» پيچيده تر شده است. اما كتاب هايي كه ديگر چاپ نمي شوند و سال هاست كه ناشران و نويسندگان آن اميدي به موفقيت تجديد چاپ آن ندارند به دليل ديجيتالي شدن راحت تر در اختيار مخاطبان قرار مي گيرند. هر چه قدر تعداد كتاب ها، مجلات و ژورنال هاي ديجيتالي شده بيشتر شود امكانات تحقيق و مطالعه گسترش بيشتري پيدا مي كند. در حال حاضر قوانين كپي رايت با وجود آنكه وجودش براي تشويق خلاقيت بسيار حياتي و لازم است و در واقع مهم ترين موتور حركت هنرمندان و محققان به حساب مي آيد اما تا حدودي مانع بر سر راه دسترسي كامل به كل دانش بشري ايجاد كرده است. هر چه قدر دانش بشري بيشتر ديجيتالي شود امكان تحقيق، آموزش و يادگيري نيز بيشتر مي شود. يك مثال ساده آن اين است كه اگر شما بخواهيد به روش دستي در 3 ميليارد صفحه بانك اطلاعاتي گوگل بگرديد 5606 سال طول مي كشد كه جست وجوي شما پايان پيدا كند اما به خاطر ديجيتالي شدن اين صفحات، گوگل جست وجو را در نيم ثانيه انجام مي دهد.
new york times