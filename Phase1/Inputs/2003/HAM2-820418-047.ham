درپي تبادل آتش  مرزي چند روزه
روابط پاكستان و افغانستان تيره شد
دو كشور افغانستان و پاكستان ديروز تأييد كردند كه در منطقه مرزي ميان نيروهاي دو طرف تبادل آتش صورت گرفته است.
به گزارش خبرگزاري فرانسه، كابل از اين تبادل آتش ابراز نگراني كرد اما اسلام آباد گفت كه دليلي براي هشدار و آماده باش وجود ندارد و اين مشكلات داخلي به صورت دوجانبه حل مي شود.
سخنگوي رئيس جمهور افغانستان ديروز به خبرنگاران گفت: تبادل آتش ميان نيروهاي دو كشور در مرز روي داد و در برخي مناطق اين تبادل آتش همچنان ادامه دارد.
وي گفت: همانطور كه بارها گفته  ايم به شدت نگران مسائل مختلف و از جمله وضعيت مردم و قبايل اين مناطق هستيم.
در اسلام آباد سخنگوي وزارت خارجه پاكستان گفت:  اين موضوعي محلي است و به حد هشدار دهنده نرسيده است. ما شيوه اي براي حل اين موضوع داريم و براي حل آن تلاش مي كنيم.
وي گفت، معلوم نيست تيراندازان افغان نيروي رسمي، شبه نظامي يا جنگجويان قومي بوده اند.
اسلام آباد پيشروي نيروهاي پاكستاني به خاك افغانستان را تكذيب مي كند اما سخنگوي كرزاي ديروز گفت:  هيأتي را براي بررسي گزارش هاي رسيده مبني بر نفوذ پاكستاني ها به خاك افغانستان به اين مناطق اعزام كرده ايم و در انتظار گزارش اين هيات هستيم.
در پي تظاهرات اعتراض آميز مردم افغانستان در كابل و ورود آنها به ساختمان سفارت پاكستان در اين شهر، دولت پاكستان ديروز سفارت اين كشور را در افغانستان تعطيل كرد.
سفير پاكستان در افغانستان گفت: سفارتخانه باز نمي شود مگر اينكه دولت افغانستان جبران خسارت كند و از اين واقعه عذرخواهي نمايد.
بيش از دو هزار تن از مردم افغانستان ديروز در اعتراض به تجاوز نظاميان پاكستان به خاك اين كشور در كابل تظاهرات كرده و به ساختمان سفارت پاكستان حمله كردند.
به گزارش خبرگزاري رويتر، مردم افغانستان كه براي دومين روز پياپي در اعتراض به اين اقدام پاكستان اعتراض مي كردند ديروز وارد ساختمان سفارت شدند و پنجره هاي آن را شكستند. نيروهاي امنيتي افغان براي خارج كردن معترضان از ساختمان وارد عمل شدند و از ادامه تخريب ساختمان جلوگيري كردند.
دولت افغانستان مي گويد:  نظاميان پاكستاني در ولايات ننگرهار و كفر در شرق اين كشور تا عمق 45 كيلومتري پيش رفته اند و هشت پاسگاه مرزي در منطقه مهمند را به تصرف درآوردند.