مدير كل امور صادرات گمرك پيش بيني مي كند:
بازار هاي جديد صادراتي در انتظار ايران
در سال 82 هيچ انباري براي كالاهاي صادراتي وجود نخواهد داشت.
ناصر ابراهيمي- مديركل صادرات گمرك ايران- در گفت وگو با خبرنگار ما با بيان اين مطلب گفت: گمرك ايران در سال پيش رو با تمام قوا به سمت حذف موانع و شرايطي كه منجر به افزايش هزينه صادركنندگان مي شود حركت خواهد كرد.
وي اظهار داشت: در همين راستا در سال 82 كليه انبار كالاهاي صادراتي در كشور تعطيل خواهد شد و در اين سال ديگر هيچ انباري براي نگهداري كالاهاي صادراتي وجود نخواهد داشت.
ابراهيمي ادامه داد: شعار سال 82 گمرك ايران حذف تمام انبارهاي صادراتي خواهد بود و هم اكنون نيز در حال برنامه ريزي هستيم تا انبارهاي موجود را به محل توليد و نقطه خروج كالاهاي صادراتي از كشور انتقال دهيم.
مديركل دفتر امور صادرات گمرك ايران از اين اقدام به عنوان يك مؤلفه مهم در جهت كاهش هزينه صادرات غيرنفتي و افزايش آن نام برد.
وي همچنين با اشاره به جنگ آمريكا و انگليس با عراق و نقش آن در صادرات غيرنفتي كشور در سال 82 گفت: اين جنگ از هر نقطه كه براي اقتصاد ايران مضر باشد نمي تواند صادرات غيرنفتي را دچار تزلزل سازد.
ابراهيمي يادآور شد: به نظر من عراق بعد از جنگ به هيچ وجه براي ايران بدتر و غيرمفيدتر از عراق دوران جنگ با آمريكا و انگليس نخواهد بود.
مديركل صادرات گمرك ايران خاطرنشان ساخت: بعد از باز شدن مسيرهاي تجاري عراق، كالاهاي صادراتي ايران به بازارهاي جديدي دست خواهند يافت. در چنين شرايطي محصولات غيرنفتي ايران به راحتي مي توانند نبض بازار كشورهايي چون اردن، مصر، مغرب و برخي از كشورهاي آفريقايي را به دست آورند. به نظر مي رسد صادرات ايران در سال جاري دوران خوشي را تجربه كند.
ابراهيمي بااشاره به اين كه ايران در سال 81 با احتساب تجارت و بازارچه هاي مرزي 
8/4 ميليارد دلا ر كالاهاي غيرنفتي به كشورهاي خارجي صادر كرده است، گفت: صادرات ايران در سال گذشته آنچنان تفاوتي نسبت به سال قبل نداشت. فرش صادراتي ما همچنان ركود سال 80 را حفظ كرد و ساير اقلام صادراتي نيز كم و بيش به ميزان سال 80 صادر شدند.
وي در مورد صادرات خشكبار و پسته در سال 81 گفت: صادرات خشكبار و پسته در سال 81 رشد چشمگيري داشت. پسته به واسطه شرايط جغرافيايي و اقتصادي خريداران هر يك سال و نيم داراي شرايط مطلوب صادراتي است كه در سال 81 نيز صادرات آن صعود مناسبي را تجربه كرد، اما سال 82 به احتمال زياد با افت صادراتي مواجه خواهد شد.