ماجراهاي طبيعت
گوشپاره
قسمت چهاردهم
نوشته: ارنست تامپسون ستون
برگردان: حميد ذاكري
حفره درخت گردو نيز از دست رفته بود. در واقع در همان لحظه كه گوشپاره و مادرش مشغول حرف زدن با يكديگر بودند، تنه درخت گردو در محوطه جنگل، پناهگاه راسويي بود كه از او مي ترسيدند. پس دم پنبه اي ها به سمت جنوبي حوضچه دويدند، بوته انبوهي را انتخاب كردند، زير آن خزيدند، پهلوي هم چپيدند و براي گذران شب سرد، خود را جمع كردند. رو به باد اما با بيني هايي در جهات مختلف براي آگاهي كامل از اوضاع منطقه و نيز امكان دويدن در دو جهت مختلف در صورت بروز خطر.
هر ساعت كه مي گذشت، باد شديدتر و سردتر مي شد، و حدود نيمه شب برفي زيبا و يخ زده شروع به باريدن كرد و با صدايي آرام و تيك تيك مانند روي برگ هاي خشك و صدايي هيس مانند درون توده بوته فرو نشست. شب به تمامي سرد و دشوار بود، اگرچه برف مي رفت تا جلوه مرداب را دگرگون سازد، و چشم زيبايي شناس اگر مي بود، مي توانست عمق زيبايي را در اين سكوت تاريك و وهم انگيز، كه تنها صداي آن، تيك و هيس نجيب و آرام برف بود، دريابد. هرچه بود، چنين شبي براي شكار اصلاً مناسب نبود، اما روباه پير اسپرينگ فيلد بيرون آمده بود - تا بخت از كدام چرنده برگشته باشد - رو به بالا، به سمت باد، به سمت پناهگاه مرداب جلو آمد و تصادفاً گذارش به سمت سايه گير بوته انبوه افتاد كه ناگهان شامه نيرومندش بوي دم پنبه اي هاي خفته در آنسوي بوته را گرفت. لحظه اي در جا توقف كرد، پس آرام و بي صدا، دزدانه و خپ، به سوي بوته اي كه بيني تيزش مي گفت خرگوش ها زير آن كوژ كرده و خوابيده اند، به راه افتاد. اكنون برف و باران توأمان مي باريد؛ صداي باد، به همراه بوران برف هر صدايي را مي پوشاند، پس توانست كاملاً به خرگوش هاي خفته بي خبر نزديك شود. چيزي با آنها فاصله نداشت كه ناگهان گوش هاي تيز مولي صداي كروچيدن برگي خشك را زير فشار پنجه هاي او شنيد. سبيل گوشپاره را لمس كرد، و تا روباه، آخرين گام را، به سوي آن دو جهيد، كاملاً بيدار و هشيار بودند و چون هميشه، چنان خوابيده بودند كه هر لحظه بتوانند با تمام قدرت از جا بپرند و به دويدن پردازند. مولي به درون توفان كوركننده يورش برد. روباه در همين لحظه به خوابگاه او پريد، اما جاي او خالي بود، پس چون صاعقه به دنبالش دويد؛ گوشپاره در مسيري ديگر به پرواز درآمد.
مولي فقط يك راه در پيش رو داشت؛ درست رو به باد. تا پاي جان مي دويد، مرگ در يك قدمي پشت سرش بود.