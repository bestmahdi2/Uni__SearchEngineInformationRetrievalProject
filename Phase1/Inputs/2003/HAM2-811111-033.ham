هشدار 8 كشور اروپايي به سازمان ملل
مهم ترين تاثير حاشيه اي صدور بيانيه 8 كشور تقويت موضع بلر در حمايت از مواضع ايالات 
متحده در قبال عراق بود
رهبران هشت كشور اروپايي روز گذشته با صدور بيانيه اي مشترك از اروپا خواستند متحد و
يكپارچه در تلاش آمريكا براي خلع سلاح عراق در كنار اين كشور قرار گيرد و به سازمان ملل 
متحد هشدار دادند با موضع گيري اش در قبال اين مسئله مشروعيت خود را زير سوال برده است. 
روزنامه انگليسي تايمز لندن روز گذشته در مقاله اي به آنچه رهبران بريتانيا، اسپانيا، 
ايتاليا، پرتغال، مجارستان، لهستان، دانمارك و جمهوري چك آن را تلاش براي ايجاد همگرايي 
در اروپا توصيف كرده اند پرداخت و اين اقدام را عملكردي محاسبه شده و هدفمند براي فاصله 
گرفتن از مواضع فرانسه و آلمان در اين رابطه دانسته است. 
در بيانيه مشترك رهبران هشت كشور مذكور آمده: "توان و قدرت ما در اتحادمان نهفته است "
و در ادامه تصريح شده گزارش روز دوشنبه بازرسان تسليحاتي بين المللي الگوي هميشگي صدام 
در فريبكاري، تكذيب و عدم متابعت از خواست جامعه بين المللي را تاييد كرد. در گزارشي كه 
از سوي تايمز و در توضيح و تفسير مفاد بيانيه مشترك هشت رهبر اروپايي(كه در صفحه 44
روزنامه تايمز منتشر شده بود)در اولين صفحه اين روزنامه درج شده صدور اين بيانيه حمايت 
از مواضع بلر و بوش و تقويت ديدگاه هاي آنان در آستانه ديدار اين دو در كمپ ديويد كه 
قرار است امروز برگزار شود، دانسته شده است. 
تايمز صدور اين بيانيه را واكنش اروپا به فقدان اتفاق نظر و تشتت جاري كشورهاي اروپايي 
بر سر حمله به عراق توصيف كرده است: "عبارت به كار رفته انعكاس دهنده خشم و نارضايتي 
برخي كشورها از مواضع بدبينانه اي است كه اكنون ژاك شيراك، رئيس جمهور فرانسه و گرهارد
شرودر صدراعظم آلمان پرچمدارش هستند و خود بر اين باورند كه محق هستند به نيابت از
اروپا ابراز عقيده كرده و سخن گويند. "
ظاهرا خوزه ماريا ازنار نخست وزير اسپانيا پيشنهاد صدور اين بيانيه مشترك را در حاشيه 
ديدار روز چهارشنبه اش با توني بلر، همتاي بريتانيايي اش در مادريد مطرح كرده و دفتر او
پيش نويسي را آماده كرده و براي رهبران هفت كشور ديگر فرستاد كه آنان پس از مطالعه نسبت 
به اصلاح و سپس امضاي آن اقدام كرده بودند. 
در عبارتي كه به نظر مي رسد نوعي يادآوري براي شيراك و شرودر باشد در بيانيه مذكور
آمده: "ما اروپاييان در نشست ناتو در پراگ و نشست شوراي اروپايي در كپنهاگ تاكيد كرده 
بوديم قاطعانه از قطعنامه 1441 و پيگيري موضوع خلع سلاح عراق از مسير سازمان ملل متحد
حمايت مي كنيم. ما از اين رهگذر يكصدا پيامي شفاف براي جهانيان فرستاديم. اينكه جهان 
بايد خود را از خطري كه از جانب تسليحات صدام متوجهش است، برهاند. "براساس مفاد بيانيه 
مشترك صادر شده از سوي كشورهاي اروپايي، قطعنامه 1441 آخرين شانس صدام براي خلع سلاح در
شرايطي توام با صلح و آرامش است و تاكيد شده وظيفه شوراي امنيت حفظ صلح و ثبات جهان است 
و براي تحقق اين هدف شورا بايد با واداشتن عراق به متابعت كامل از قطعنامه هاي شوراي 
امنيت اعتبار و مشروعيت خود را حفظ كند. 
يكي از جالبترين نكات در قطعنامه مذكور به كار بردن كلمه ديكتاتور براي صدام و تصريح 
به اين نكته است كه او قطعنامه هاي شوراي امنيت را طي ساليان متمادي و يكي پس از ديگري 
نقض كرده است و در ادامه با لحني كه بي شباهت به بيانيه هاي صادره از سوي كاخ سفيد نيست 
تاكيد شده: "ما اطمينان داريم شوراي امنيت به وظايف خود در قبال جهان عمل خواهد كرد. "
به احتمال زياد اين بيانيه خشم فرانسه و آلمان كه پيش از اين نيز به دليل اظهارات روز
چهارشنبه دونالد رامسفلد، وزير دفاع آمريكا حيرت زده شده بودند را برخواهد انگيخت. 
رامسفلد كه هفته گذشته در جمع خبرنگاران در مورد وضعيت اروپا مورد سوال قرار گرفته بود
در اظهاراتي بي سابقه گفت: "اگر شما آلمان و فرانسه را اروپا مي پنداريد بايد بگويم 
چندان با شما موافق نيستم. به اعتقاد من اين دو كشور را بايد اروپاي كهن ناميد اگر هم 
به اروپاي معاصر فكر مي كنيد كه اكنون مركز ثقل اروپا به سوي شرق در حركت است. آلمان و
فرانسه هريك به شكلي مشكل ساز بوده اند اما به تعداد قابل توجه ساير كشورهاي اروپايي 
نگاه كنيد كه در اين ] زمينه خلع سلاح [عراق با آلمان و فرانسه هم عقيده نيستند. آنان با
ما در جبهه واحدي هستند. "
شكاف در اتحاديه اروپايي با عدم موافقت آلمان، فرانسه، لوكزامبورگ و بلژيك با پيشنهاد
آمريكا براي ارسال موشك هاي ضدموشك پاتريوت و هواپيماهاي شناسايي ناتو به تركيه براي 
محافظت از اين كشور در برابر حملات تلافي جويانه احتمالي عراق در نشست روز گذشته ناتو
در بروكسل به نقطه اوج خود رسيد. چهار كشور مذكور تاكيد داشتند ارسال تسليحات مورد نظر
آمريكا به تركيه براي حفاظت از اين عضو ناتو مغاير با تلاش هاي ديپلماتيكي است كه براي 
احتراز از درگرفتن جنگ با عراق انجام مي شود. 
بيانيه مذكور بازتابهاي ديگري هم داشت. مهم ترين تاثير حاشيه اي صدور اين بيانيه 
تقويت موضع بلر در حمايت از مواضع ايالات متحده در قبال عراق بود كه پيش از اين حتي در
داخل حزب كارگر هم با مخالفت هايي روبه رو شده بود تا آنجا كه آبزرور او را از حمايت از
آمريكا برحذر داشته و به او توصيه كرده بود مواظب باشد به سرنوشت آنتوني ادن پس از
مناقشه كانال سوئز در سال 1956 دچار نشود. 
پيام بيانيه مشترك هشت كشور عضو اتحاديه اروپايي براي آلمان، فرانسه و همچنين ساير
جهانيان كاملا آشكار و شفاف بود. "روابط دوسوي آتلانتيك نبايد قرباني تلاش هاي مداوم 
رژيم فعلي عراق براي تهديد امنيت جهاني شود" و در جايي ديگر از بيانيه مذكور آمده است: 
" رژيم عراق و تسليحات كشتارجمعي خطري بالقوه را متوجه امنيت جهاني كرده است. "
براي شفاف تر شدن اين پيام مي توان به مجادله بلر با يكي از نمايندگان پارلمان 
بريتانيا كه مخالف جنگ با عراق است اشاره كرد. اين نماينده در ضمن جلسه مشترك با بلر
براي اداي توضيحاتش در مورد عراق با چهره اي برافروخته خطاب به نخست وزير گفت: "پس از
صدام نوبت كيست؟" و بلر با كلماتي شمرده پاسخ داد: "پس از عراق و از مجراي سازمان ملل 
به رويارويي كره شمالي و تسليحات هسته اي اين كشور خواهيم رفت. "در اين هنگام يك 
نماينده ديگر فرياد زد: "اين مخاصمه كجا پايان خواهد گرفت؟" و بلر پاسخ داد: "هر زمان 
كه تهديداتي متوجه كشور ما و جهان غرب است به طور كامل مرتفع شود. "