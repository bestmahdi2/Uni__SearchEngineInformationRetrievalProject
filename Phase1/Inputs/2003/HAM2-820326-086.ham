حاشيه ادبيات
• نامه اي بدون مقصد
آيا بايد قانون سي ساله حق مولف باعث بشود كه هر بي دانشي از سر سودجويي به آثار باارزش مولفين و محققين لطمه وارد آورد. چهرزاد بهار فرزند ملك الشعراي بهار با ارسال فكسي به روزنامه همشهري با بيان اين مطلب گفت: ديوان ملك الشعراي بهار آخرين بار در سال 1380 بعد از سال ها تلاش براي انتشار مجدد آن به طور كامل مشتمل بر تمامي اشعار با ويرايش علمي و صحيح توسط انتشارات توس به بازار آمد.خانواده بهار تمام سعي و كوشش خود را به كار بست تا اين آخرين چاپ كتاب ديوان بهار به بهترين شكل و كامل ترين آن به دست علاقه مندان بهار برسد.
غافل از اينكه فرصت طلبان از روي چاپ هاي قبلي كه كاملاً ناقص و داراي كمبودهايي بوده است بدون حق و ناصواب ديوان بهار را به نام ناشري مجهول به بازار فرستاده اند. حق چاپ ديوان كامل بهار را تنها انتشارات توس دارد. خانواده بهار در پي استفاده مادي از آن نيست و تنها دلواپسي انتشار ديواني پرغلط و ناقص از اشعار بهار است.
چهرزاد بهار با اشاره به اين نكته كه اين قانون لطمه شديدي به فرهنگ اين مملكت كه وزارت فرهنگ و ارشاد اسلامي متولي آن هست ادامه داد: خانواده ملك الشعراي بهار در سال هاي گذشته تمامي دستنوشته ها، ديوان هاي خطي اشعار بهار و ساير آثار او را بدون هيچ توقعي خالصانه براي حفظ و نگاهداري آنها براي آيندگان اين مملكت تقديم سازمان اسناد ملي ايران كرده است و امروز از آن مقام محترم وزارت توقع دارد كه براي حفظ ارزش هاي فرهنگي آثار بزرگان اين مرز و بوم اجازه ندهند تا هر بي دانشي از اداره كتاب آن وزارتخانه اجازه نشر آثار بزرگان را به اشكال ناصواب به دست آورند.
اين قانون لطمه شديدي به فرهنگ اين مملكت كه جنابعالي متولي آن هستيد وارد كرده است و خواهد كرد. دختر ملك الشعراي بهار در پايان پس از درخواست كمك از احمد مسجد جامعي اضافه مي كند: از آن مقام محترم استدعاي مساعدت و ياري مي نمايم كه جلوي سودجويي بعضي از ناشرين دروغين را بگيرند.
ديوان ملك الشعراي بهار توسط نشر آزادمهر «فرزند صاحب انتشارات نگاه» كه پخش آن را انتشارات نگاه به عهده دارد به چاپ رسيده است. در خاتمه مركب اين نامه خشك نشده بود كه يكي ديگر از ناشرين به نام نشر علم «علمي» نيز ديواني ديگر به همان سبك چاپ كرده است.