سايه روشن اقتصاد
دبير كل افشاگري نكرد



وقتي احمد ميرمطهري دبيركل آرام و كم هياهوي سازمان بورس تهران جاي خود را به حسين عبده تبريزي داد، شوراي بورس يك امريه صادر كرد كه كار دبيركل جديد را دشوار كرده است.
براساس فرمان شوراي بورس، دبيركل موظف است هر روز در باره معاملات چرخشي افشاگري كند.
معاملات چرخشي به اين معناست كه سهام يك شركت خاص بين چند سهامدار و با كمك برخي كارگزاران دست به دست مي شود تا قيمت آن به صورت ارادي افزايش يا كاهش يابد.
اكنون كه چند روز از اين فرمان مي گذرد، در گزارش هاي سازمان بورس اوراق بهادار تهران هيچ افشاگري ديده نمي شود.
8 پله پايين تر كنار تاجيكستان
برنامه توسعه سازمان ملل متحد گزارش سال 2003 توسعه انساني را منتشر كرد. براساس گزارش يادشده ايران در ميان 175 كشور جهان رتبه 106 را به دست آورده است.
رتبه ايران در سال گذشته ميلادي 98 بود. به اين ترتيب ايران از نظر توسعه انساني 8 پله پايين تر رفت و در كنار كشورهايي مثل ازبكستان و تاجيكستان قرار گرفت.
در گزارش سازمان ملل متحد ايران در رديف كشورهاي با درآمد متوسط و تاجيكستان در رديف كشورهاي با درآمد پايين قرار گرفته اند.



چپگراي طرفدار سرمايه هاي خارجي
محمد سلامتي دبيركل سازمان مجاهدين انقلاب است كه از نظر تفكر اقتصادي در زمره چيگرايان قرار دارد، اخيراً تغيير عقيده داده است.
سلامتي كه در حال حاضر معاون امور بين الملل وزارت كار و امور اجتماعي است، با تأكيد نظرات سازمان بين المللي كار در باره مسايل ايران اظهار كرده است: «ما با رعايت استانداردهاي روابط كار و شفاف كردن بازار كار سعي داريم سرمايه گذاران خارجي براي حضور در ايران تشويق شوند.»
محمد سلامتي در سال هاي 1360 وزير كشاورزي بود و بشدت با عقايد علي محمد ايزدي تحت عنوان طرفدار فئودالها مخالفت عملي كرد.



واگذار شد
نرخ بيكاري دهشتناك و فشارهاي سياسي براي كاهش آن، دولت خاتمي را به اين فكر انداخت كه با اجراي طرح هاي ضربتي نرخ بيكاري را با هر قيمت كاهش دهد. به اين ترتيب، قيمت هر شغل 3 ميليون تومان تعيين شد.
سيد صفدر حسيني وزير كار و امور اجتماعي كه در سال 1381 مأمور اجراي اين طرح شده بود، اعلام كرده است اين مسئوليت را نمي پذيرد و بهتر است سازمان مديريت و برنامه ريزي امسال اين وظيفه را بر عهده گيرد.
وزير كار و امور اجتماعي هنوز بايد درباره دقت عمل در اجراي اين طرح به نمايندگان مجالس، مسئولان سياسي و منتقدان دولت پاسخ دهد.
نجنبيم بحرين برنده مي شود
يك گزارش منتشر شده نشان مي دهد 6 كشور عضو شوراي همكاري خليج فارس حدود 5/5 ميليارد دلار در صنعت آلومينيوم سرمايه گذاري كرده و قرار است توليد آلومينيوم را به 8/1 ميليون تن برسانند.
اين گزارش كه توسط سازمان مشورتي صنايع خليج فارس تهيه شده مؤيد اين است كه توليد دو كارخانه آلومينيوم دبي و آلبا بحرين تا 3 سال ديگر به 5/1 ميليون تن مي رسد.
ايران نيز قرار است با سرمايه گذاري هاي ارزي ميزان توليد آلومينيوم را تا 550 هزار تن برساند. كارشناسان مي گويند، اگر دير بجنبيم، توليد و صادرات بحرين مي تواند ايران را از بازار خارج كند.
اصلاحات اقتصادي در آلمان
گرهارد شرودر- صدراعظم آلمان از اصلاحاتي در بخش هاي اقتصادي- بهداشتي و بازار كار اين كشور سخن گفته است.
وي در مصاحبه اي با خبرنگار روزنامه انگليسي زبان فاينشنال تايمز تاكيد كرد سالهاست هيچ اصلاحاتي در اين كشور انجام نگرفته است اما وي قصد دارد برنامه اصلاحات اقتصاديش را تا ماه مارس سال 2010 ميلادي تكميل كند. وعده شرودر براي اصلاحات اقتصادي همزمان با تيرگي روابط كشورش با ايتاليا اعلام مي شود. وي در مورد روابط اين كشور با ايتاليا گفت كه آلمان از سال ها پيش با ايتاليا روابط خوبي نداشت.
اخيراً جهانگردان آلماني در ايتاليا به رفتارهاي نژادپرستانه متهم شده اند. وزير جهانگردي ايتاليا كه اين اتمام را وارد كرد تحت فشار دولت ايتاليا استعفا داد.