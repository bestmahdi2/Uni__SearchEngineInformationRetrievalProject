وزير مسكن و شهرسازي اعلام كرد:
وضعيت تراكم تغيير نمي كند
مصوبه شوراي عالي معماري و شهرسازي ايران
به نابساماني ساخت و ساز مسكن در يك سال گذشته پايان داد و پيش بيني مي شود امسال ساخت مسكن افزايش يابد
مصوبه شوراي عالي معماري و شهرسازي در خصوص فروش تراكم در شهر تهران پاسخگوي نياز اين شهر است و تغييري در آن ايجاد نخواهد شد.
علي عبدالعلي زاده به واحد مركزي خبر گفت مصوبه اخير شوراي عالي شهرسازي تنها در اراضي كوچك و قطعات زير يك هزار متر مربع محدوديت ايجاد مي كند و مالكان اين زمين ها تنها مجاز به ساخت بنا تا 180 درصد مساحت زمين خود هستند و اين به آن معنا نيست كه ساخت مسكن در تهران تنها به آپارتمان هاي سه طبقه محدود مي شود بلكه مالكين مي توانند اين ميزان بنا را در طبقات دلخواه احداث كنند. وي تصريح كرد براساس اين مصوبه كه با توجه به پلاك ها و قطعات موجود در تهران طراحي شده است 50 درصد قطعات و پلاك ثبتي هاي موجود در تهران مي توانند از تراكم 180 درصد استفاده نمايند. وزير مسكن و شهرسازي افزود: در شرايط كنوني تقاضاهاي متعددي براي ساخت بناهاي بلندمرتبه 16،15 طبقه اي به شهرداري ها واصل شده و اين تقاضاها با توجه به شرايط زمين و محل آن مورد قبول قرار مي گيرد.
وي در پاسخ به اين سوال كه با توجه به اعلام شوراي شهر تهران مبني بر احتمال اصلاح مصوبه شوراي عالي شهرسازي در خصوص واگذاري تراكم در شهر تهران گفت مصوبات اين شورا همواره با نظر خود آن قابل تغيير است و شوراي عالي شهرسازي آماده پذيرش پيشنهادات شوراي شهر تهران از طريق شهرداري تهران است اما در شرايط كنوني تا تصويب طرح جامع شهر تهران مصوبات فعلي به قوت خود باقي است. عبدالعلي زاده در پاسخ به اين سوال كه مصوبه شوراي عالي معماري و شهرسازي تاثير به سزايي در افزايش قيمت مسكن در تهران داشته، براي كنترل قيمت در بازار مسكن چه تمهيداتي انديشيده شده است گفت افزايش قيمت مسكن تنها به دليل سياست هاي اتخاذ شده در اين بخش نيست و عوامل ديگري نظير رشد 25 درصد نقدينگي و افزايش قيمت كالاها و خدمات نقش به سزايي در افزايش قيمت مسكن داشته است. وزير مسكن و شهرسازي گفت مصوبه اخير شوراي عالي معماري و شهرسازي ايران به نابساماني ساخت و ساز مسكن در يك سال گذشته پايان داد و پيش بيني مي شود امسال ساخت مسكن افزايش يابد.
وي با اشاره به برنامه هاي وزارت مسكن و شهرسازي در ارتقاي سطح خدمت رساني به مردم گفت اين وزارتخانه تنوع در عرضه مسكن در بازار مسكن را در دستور كار خود قرار داده است و امسال در كنار عرضه مسكن به صورت متري كه شرايط آن طي دو ماه آينده اعلام خواهد شد شيوه هاي جديد ديگري نيز در عرضه مسكن معرفي خواهد شد.