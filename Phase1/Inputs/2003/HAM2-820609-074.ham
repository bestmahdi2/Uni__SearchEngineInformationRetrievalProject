گفت و گو با بهمن زرين پور نويسنده و كارگردان فيلم «هفت ترانه»
زمان از دست رفته
گفت وگو: پژمان مجيدي
در شناخت توانايي بهمن زرين پور در روايت يك داستان جذاب كافي است به مجموعه هاي تلويزيوني «عطر گل ياس» و «آواي فاخته» اشاره كرد.
او كارگرداني است كه غالباً فيلمنامه هاي خود را كارگرداني مي كند و تا پيش از فيلم «هفت ترانه» هرگز انديشه كارگرداني يك فيلم سينمايي را نداشته است.
او متولد 1320 كرمانشاه و پس از نزديك به چهل سال فعاليت مستمر در عرصه هاي مختلف همچون گويندگي راديو، نمايشنامه نويسي براي راديو، بازيگري در تلويزيون و سينما، نگارش فيلمنامه تلويزيوني و سينمايي، دستياري كارگردان و كارگرداني، در سن 58 سالگي تصميم به ساخت اولين فيلم بلند خود گرفت كه امروز حاصل اين تصميم را بر پرده سينماها مي بينيم. زرين پور در حال حاضر به سفارش شبكه اول سيما مشغول نگارش فيلمنامه اي تاريخي براي يك مجموعه تلويزيوني است.
با زرين پور به بهانه نمايش عمومي «هفت ترانه» به گفت وگو نشستيم.
* بعد از گذشت سالها چطور شد بهمن زرين پور به فكر ساخت اولين فيلم بلند خود افتاد؟
- در واقع سال 78 اقدام به تصويب قصه هفت ترانه كردم و در سال 79 طي صحبتي با مرتضي شايسته قرار شد
هدايت فيلم هفت ترانه را تهيه كند.
* اما چرا هدايت فيلم تهيه كنندگي اين فيلم را واگذار كرد؟
- به دليل تراكم توليداتش در نيمه اول 81 فيلم هايي را كه توليدشان آغاز نشده بود متوقف كردند و همت بر اكران به موقع توليدات قبلي خود گذاشت. آقاي شايسته لطف كردند و تصميم در مورد فيلم را به من واگذار كردند. درملاقاتي با آقاي جوزاني ماجرا را برايش شرح دادم و ايشان پيشنهاد توليد فيلم در دفتر جوزان فيلم را داد و تا پايان كار بر سر قولش ايستاد. بارها گفته ام يكي از مهمترين شانس هايم در ساخت اين فيلم آن بود كه تهيه كننده فيلم خودش يك فيلمساز است و تمام
زير و بم، پستي و بلندي و دغدغه هاي كارگردان را براي ساخت يك فيلم مي شناسد. ضمن اين كه با ظرافت هاي تهيه كنندگي نيز آشناست و بسياري از مشكلات را از سر راه فيلم برداشت و همين تسلط باعث شد در زمان كمتر از محاسبات برنامه ريزي شده كار را تمام كنيم.
* «هفت ترانه» چطور به سرانجام رسيد؟
- مي شود گفت شكل گيري طرح «هفت ترانه» هم مثل فيلم هاي قبلي ام از يك قصه شروع شد. به مرور با آن پيوند خوردم و بعد از چند مرتبه بازنويسي قصه نهايي بدست آمد. همواره فيلمنامه هايم را از طرح قصه شروع مي كنم نه موقعيت يا شخصيت.
* آن قصه اصلي تفاوتي با داستان فيلم داشت؟
- نه، همين قصه اي است كه ساخته شده، بيشتر تلاشم اين بود كه چگونه مي توانم موسيقي را در بطن قصه بگنجانم و داستاني آميخته به موسيقي را روايت كنم. موسيقي اي كه جدا از قصه نباشد. در واقع داستان عشق دختر ميانسال و متمول به پسري جوان از طبقه پايين دست با چنين نيتي شكل گرفت.
* با توجه به زمان تصويب فيلمنامه در سال 78 فكر نمي كنيد موضوع وداستان نسبت چنداني با جامعه امروز ندارد و روبه كهنگي گذاشته است؟
- به نظر من فيلم «هفت ترانه» تاريخ مصرف ندارد چون سعي كردم در آن به مسائل اجتماعي و روابط انسانها با نگاهي عمومي بپردازم و درگير زمان نباشم. «هفت ترانه» محصور به شرايط زمان نيست اين فيلم اگر 4 سال پيش به نمايش در مي آمد يا دو سال بعد هم اكران مي شد تأثير خودش را مي گذاشت. فيلم نگاهي كلي به ارتباطات و وضعيت اجتماعي مان دارد پس فكر مي كنم هرگز مشمول گذشت زمان نمي شود.
* به نظر نمي رسد عشق دختر متمول به پسر فقير دغدغه و مسأله امروز جامعه باشد. چطور شد به چنين قصه اي كه بارها و بارها در سينماي ايران به كار گرفته شده، پرداختيد؟
- اين قصه شايد مشابه خيلي از داستانهاي ديگر باشد، اما داستان ما از عشق پسر جواني نسبت به زني حدود 37 ساله با اختلاف سني 10 تا 12 سال اختلاف سني شروع مي شود. ضمن اين كه ميان اين دو از نظر اجتماعي نيز تفاوت هاي چشمگيري وجود دارد. به بن بست رسيدن پسر و درگيري اش با خانواده، او را به مرز خودكشي مي رساند. پسري كه ثبات شخصيت ندارد و از همه چيز خسته شده است ولي هرگز به ايجاد تغيير فكر نمي كند بلكه به فكر «گريز» از اين وضعيت است. او دائم به دنبال سرپناهي براي خود مي گردد و «رويا» سرپناهي ا ست كه مي يابد.
* چه ويژگي هاي ديگري در اين داستان وجود داشت كه شما را به خود وفادار نگه داشت؟
- هنگام نگارش فيلمنامه رفته رفته داستان برايم جذاب شده ولي عليرغم انس و الفتي كه با داستان داشتم بار ديگر از زاويه ديد يك كارگردان به آن نگاه كردم و اين بار آشنايي بيشتري با قصه پيدا كردم و فيلمنامه را بازنويسي كردم. البته در ابتدا اصلاً قرار نبود خودم اين فيلم را كارگرداني كنم. ولي پيشنهاد آقاي شايسته موجب شد تصميم به كارگرداني آن بگيرم. در مجموع شايد رابطه ميان «نيما» و «رويا» همچنين گريز نيما از طبقه اجتماعي خود برايم بيش از بقيه عناصر جالب بود كه آن را ساختم.
* تغييراتي كه در مقام كارگردان در قصه ايجاد كرديد شكل تازه اي به آن داد؟
- هر متني وقتي بازنويسي مي شود، رنگمايه اي تازه به خود مي گيرد. وقتي با نيت ساخت فيلمنامه به آن نگاه مي كنيد از نظر ساختار نيز تغييرات جدي در فيلمنامه ايجاد مي شود و اين كاري است دلخواه و دوست داشتني ضمن اين كه همانطور كه گفتم هر قصه اي در بازخواني هاي مكرر تغييراتي روبه رشد مي كند چون خواسته و ناخواسته در هر بازخواني متوجه نكات تازه اي در داستان مي شويد در اين مرحله است كه قصه دستكاري و بازنويسي را مي طلبد.
* فيلمنامه در هنگام توليد يا پس از پايان تدوين هم دچار تغيير شد؟
- يك سال و نيم طول كشيد تا نوبت اكران بگيريم. بيشتر تغييرات در اين مقطع شامل حذف يا تدوين دوباره فيلم مي شود كه البته تأثير چنداني بر ساختار اصلي نگذاشت. سعي كرديم تا جايي كه ممكن است به قصه لطمه وارد نشود و ارتباطات درون داستان خراب نشود.
* درمرحله تدوين اوليه چطور؟
- آقاي يوسفيان با تجربه و آشنايي اي كه نسبت به تدوين در سينما دارند نگاه و حس تازه اي را به فيلم تزريق كردند. به همين خاطر ايشان را آزاد گذاشتم تا هر قسمتي از فيلم را نامناسب مي داند بي رحمانه حذف يا تصحيح كند و همين اعتماد به تدوين بود كه روح تازه اي را به فيلم بخشيد. البته او طي چند مرحله كاملاً با قصه آشنا شد و هر تغييري كه در فيلم ايجاد كرد، در جهت ساختار اصلي و روند كلي فيلم بود.
* البته بعد از تماشاي فيلم به عنوان يك مخاطب بسياري از وقايع ارتباطات اصلي فيلم همچنان برايم مبهم است و پذيرفتني نيست. از جمله شكل ارتباطي كه ميان پسرك نوجوان و زن ميانسال اتفاق مي افتد.
- دليل اصلي كنار هم قرار گرفتن اين دو، علاقه مشتركشان به موسيقي است. همانطور كه مشهود است رويا مي خواهد زمان از دست رفته جواني اش را دوباره تجربه كند. مقطعي كه به دلايلي نتوانسته در آن عشق را بيازمايد. ولي حالا وقتي صورت مرگ را در برابر خود مي بيند قصد دارد در فرصتي كوتاه به «عشق» تن بدهد. پس با تمام ترديدهايي كه دارد باز هم دراين مسير گام بر مي دارد. اين مسير براي او جذاب است و فكر نمي كنم مسأله غير قابل باوري در آن وجود داشته باشد.
از طرفي «نيما» به فضاي دور از خود، گرايشي ناشناخته دارد. به نحوي كه حتي آداب و معاشرت طبقه اجتماعي «رويا» در اولين ملاقاتشان براي او جالب است و گويي برايش به عنوان سمبلي از شخصيت تعريف مي شود. من نمي گويم اين رابطه قاعده نيست اما استثناء هم نيست.