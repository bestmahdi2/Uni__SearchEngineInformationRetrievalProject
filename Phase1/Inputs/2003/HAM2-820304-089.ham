حاشيه زندگي
• آمريكا و آلمان مخالف
اعضاي سازمان بهداشت جهاني به اتفاق آرا به پيمان جهاني مبارزه با استعمال دخانيات رأي داده اند. اين نخستين معاهده جهاني در زمينه بهداشت است كه تاكنون به تصويب مي رسد. با تصويب اين پيمان، تمامي كشورهاي عضو سازمان بهداشت جهاني متعهد شده اند در مورد تبليغ، بازاريابي و فروش محصولات دخاني محدوديت هايي را اعمال كنند.در خلال اين چهار سال، برخي از كشورها، از جمله ايالات متحده و آلمان، كه داراي صنايع بزرگ توليد سيگار هستند، به شدت با اين پيمان مخالفت مي كردند.
•21 سال در زيرزمين
يك شهروند عراقي كه به خاطر ترس از اجراي حكم اعدام، توسط صدام حسين به دليل فرار از خدمت سربازي به مخفيگاهي پناه برده بود، به تازگي پس از گذشت 21 سال و با سرنگوني رژيم صدام، از مخفيگاه خود خارج شد. روزنامه «الحيات» به نقل از «ديلي تلگراف» نوشت: اين شخص كه «جواد امير سيد» نام دارد، هنگام خروج از مخفيگاه، چند هفته اي قادر به ديدن نور نبود، زيرا وي 21 سال نور خورشيد را نديده بود. وي به دليل بي تحركي در اين مدت، در آستانه فلج شدن قرار گرفته است. جواد در سن 24 سالگي در رشته اقتصاد از دانشگاه بغداد فارغ التحصيل و براي گذراندن خدمت سربازي فرا خوانده شد. او از رفتن به خدمت خودداري كرد و مقامات رژيم سابق عراق، حكم اعدام وي را اعلام كرده بودند، كه از ترس در اتاقك كوچكي در زيرزمين منزلش مخفي شده بود. اين شهروند عراقي، خود را از نزديكان رهبران شيعه در عراق مي داند و مي گويد، زماني كه نيروهاي امنيتي خواستند مرا بازداشت كنند، ابتدا خواستم به ايران فرار كنم، اما امكان فرار با توجه به دستگيري و اعدام پسرعمويم كه مي خواست مقدمات فرار مرا فراهم كند، مهيا نشد. لذا چاره اي جز پنهان شدن در زيرزمين نداشتم و والدينم امكانات آب و غذا را در زيرزمين براي من فراهم مي كردند. او مي گويد: زماني كه از وقوع حادثه يازدهم سپتامبر باخبر شدم، به مادرم گفتم، دوران صدام به سر آمده است و در طول جنگ آمريكا به عراق از طريق راديو جيبي، اخبار جنگ را لحظه به لحظه دنبال مي كردم و با شنيدن سقوط صدام، تصميم به خروج از مخفيگاه گرفتم.
• روزنه هاي اميد براي ايدز
كشف خارق العاده اي در اوگاندا احتمالاً باعث خواهد شد تلاش دانشمندان براي توليد واكسن ايدز يك گام به مقصد نزديك تر شود. پژوهشگران متوجه شده اند كه گروه كوچكي از مردم اوگاندا ظاهراً در برابر ويروس اچ آي وي مصون هستند. حدود 24 نفر از اين افراد، علي رغم آميزش جنسي مكرر و محافظت نشده با كساني كه ناقل ويروس اچ آي وي هستند آلوده نشده اند. اكثر دانشمندان اتفاق نظر دارند كه توليد واكنشي براي مقابله با ايدز بالاخره روزي عملي خواهد شد، اما تلاش ها در اين زمينه تاكنون ناكام مانده است. با اين حال در حال حاضر چند واكسن در سراسر جهان مراحل آزمايشي را پشت سر مي گذارد. مطالعه درباره نحوه مقاومت سيستم دفاعي بدن آنها در برابر اين ويروس مي تواند در توسعه واكسني موثر براي ايدز به دانشمندان ياري برساند.