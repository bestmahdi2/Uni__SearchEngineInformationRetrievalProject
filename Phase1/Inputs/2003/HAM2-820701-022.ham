ربات  ترميم كننده مو ساخته شد
كاشت مو همانند عمل جراحي مغز حساس نيست اما يك جراح مغز و اعصاب در هوستون اميد دارد تا كاشت مو را با روش ابداعي خود منقلب كند. اين ابداع رباتي است كه مي تواند عمل كاشت مو را نسبت به انسان سريعتر و دقيق تر انجام دهد.
يك عمل كامل كاشت مو حدود يك روز كامل وقت مي گيرد. گروهي متشكل از چهار تا شش تكنسين به دقت و با صرف وقت طولاني اقدام به كاشت رشته هاي جديد مو مي كنند. يك دكتر برش هاي كوچكي روي سر به وجود آورده و موها را تك تك مي كارد. اين رويه حدود 8 ساعت وقت مي گيرد. اين يك عمل اضطراب آميز، طولاني و نيازمند دقت است كه براي انسان ها بسيار طاقت فرسا است و چنانچه رباتي از عهده آن برآيد كمك بسياري خواهد نمود.
اين جراح كه فيليپ گيلدنبرگ نام دارد دو سال پيش بازنشسته شد و از آن پس وقت خود را صرف اين اختراع نموده است.
به گفته وي تكنيك عمل كاشت مو توسط ربات بسيار شبيه تكنيك جراحي مغز مي باشد. درست شبيه آن است كه براي معالجه بيماري پاركينسون يك الكترود را وارد مغز كنند. البته در اين روش بين 1500 تا دو هزار پياز مو داخل شده و كاشته مي شود. دست رباتيكي كه ربات نمونه گيلدنبرگ از آن استفاده مي كند ساخت شركت kuka مي باشد. اين شركت يك شركت آلماني است كه يكي از ربات هاي ساخت آن در آخرين فيلم جيمزباند «روز ديگر بمير» مورد استفاده قرار گرفت.
پيش از شروع انجام عمل كاشت مو، اين دست رباتيك كه روي آن دو دوربين در زاويه هاي مختلف نصب است اقدام به تهيه يك نقشه سه بعدي از سر مي نمايد. سپس دكتر و بيمار هر دو به اين نقشه نگاه مي كنند و تصميم مي گيرند كه عمل ترميم مو چگونه انجام پذيرد.
معمولاً مردم با شنيدن نام ربات ياد ربات هايي شبيه انسان مي افتند اما ربات ساخت گيلدنبرگ هرگز به اين شكل نيست. اين در حقيقت يك دست  انعطاف پذير است كه به يك ميز متصل مي باشد و مي توان آن را توسط يك رايانه خانگي برنامه ريزي نمود.
اين دكتر معتقد است كه استفاده از اين ربات زمان جراحي را به نصف كاهش خواهد داد. عمل كاشت مو اكنون حداقل 2 هزار دلار هزينه دارد و در ابتدا عمل توسط ربات نيز همين خرج را خواهد داشت اما با افزايش تعداد ربات ها، هزينه اين عمل پايين تر خواهد آمد.