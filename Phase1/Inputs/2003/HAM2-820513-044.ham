معاون سازمان حفاظت محيط زيست:
37 رودخانه بزرگ كشور آلوده است
كارشناسان اعلام كرده اند تقريبا تمامي رودخانه هاي شمال ايران، رودخانه هايي كه از البرز به خزر مي ريزند به شدت «سمي» هستند. سمي شدن محيط نهايت خطري است كه يك زيستبوم رودخانه اي مي تواند به آن دچار شود. كارشناسان دليل آلودگي شديد رودخانه هاي شمال را استفاده عمومي از آنها به عنوان سيستم هاي طبيعي براي دفع فاضلاب شهري، اعلام كردند كه بسيار جاي شگفتي دارد. جز آن، آلودگي هاي ناشي از دفع غيرمجاز پساب هاي صنعتي نيز عامل قهقراي حيات در اغلب رودخانه هاي بزرگ كشور شده است. اين رفتار خامدستانه با رودخانه ها در كشوري كه نسبت به وسعت خود آب هاي جاري بسيار محدود دارد، گرانبار و تاسف برانگيز است. گزارش صفحه 3 امروز اعلام رسمي آلودگي شديد 37 رودخانه بزرگ كشور را در بر مي گيرد.
گروه شهري: معاون محيط زيست انساني سازمان حفاظت محيط زيست گفت: 37 رود بزرگ كشور به علت رود پساب و فاضلاب هاي شهري، صنعتي و كشاورزي بيش از 73 درصد آلوده هستند.
يوسف حجت با اشاره به مطالعات انجام شده در سالهاي گذشته درباره رودخانه هايي كه منبع آب شرب نيستند افزود: رودخانه هاي كشور به طور سنتي براي آبرساني و تخليه فاضلاب استفاده مي شوند.
وي با تأكيد بر اينكه تمام رودخانه هايي كه از داخل شهرها و حاشيه كارخانه ها و مزارع كشاورزي عبور مي كنند آلودگي بالايي دارند گفت: در سالهاي اخير طرحهاي احداث تصفيه خانه ها و شبكه هاي جمع آوري فاضلاب در شهرهاي بزرگ به منظور كاهش آلودگي رودخانه ها با اختصاص اعتبارات كافي در دست اجرا بوده است.
وي افزود: دولت توجه ويژه اي به وضع رودخانه هاي كشور دارد و به همين علت ميزان اعتبار اجراي اين طرحها را امسال به سه برابر سالهاي گذشته رسانده است.
گفتني است رودخانه ابهررود، اترك، باراندوزچاي، بشا ر، تلخه رود، تلوار، قزل اوزن، حبله رود، حله، راوند، روضه چاي، زاينده رود، زرجوب، زرينه رود، زنجان رود، سرباز، سيمره، سيمينه رود، شاهرود، شفا رود،صوفي چاي، عباس آباد، قره چاي، قره سو كرمانشاه،قره سو مازندران، كارده، كارون، دز، كر، گاماسياب، گلدارچاي، گرگان رود، مرداب رود، مُند، مهاباد چاي، نازلوچاي و نوكنده از رودخانه هاي آلوده كشور هستند.