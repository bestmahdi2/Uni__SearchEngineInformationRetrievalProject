بررسي عوامل جامعه شناختي موثر بر تداوم زندگي زناشويي
همسان همسري
با توسعه و پيشرفت تكنولوژي، موضوع ازدواج و انگيزه هاي افراد براي تشكيل خانواده ابعاد تازه اي به خود گرفته است. گزينش همسر در گذشته با توجه به شيوه هاي سنتي و مبتني بر مداخله و تصميم گيري بزرگان خانواده صورت مي گرفته است. در دنياي امروز، فرد پيش از آنكه با شاخصهاي اجتماعي نياكان و يا اقوام خود معرفي شود با ويژگيهاي فردي خود معرفي شده و مورد ارزيابي قرار مي گيرد،  با پيشرفت تحصيلي فرزندان و به تبع آن تغيير درخواست ها و اميال جوانان،  مقوله «همسرگزيني» هم شكل تازه اي به خود گرفته است،  به شكلي كه دختر و پسر قبل از ازدواج،  تفكرات،  خواسته ها و ايده هاي خود را در باب تشكيل خانواده و مسائل مرتبط با آن درميان مي گذارند،  سپس با استفاده از نظرات و تجارب والدين اقدامات بعدي را انجام مي دهند. با توجه به نقش «گزينش همسر» در حيات خانواده،  در اين مقاله موضوع «همسان همسري» با رويكرد جامعه شناختي مورد بررسي قرار مي گيرد.
ازدواج و گزينش همسر
كارلسون در تعريف ازدواج مي گويد: «ازدواج فرآيندي از كنش دوسويه(متقابل)است ميان دو انسان، يك مرد و يك زن كه به پاره اي نيازهاي مشروع خود پاسخ داده اند و اين عمل ايشان همراه با تشريفات رسمي زناشويي بوده و در هر حال به عنوان ازدواج توسط قانون پذيرفته شده است.» از اين تعريف آشكارا چنين استنباط مي شود كه هر ازدواج برخورداري دراماتيك ميان طبيعت و فرهنگ يا ميان قواعد اجتماعي و تحريكات جنسي است.(1)
واژه همسان همسري به معناي گزينش همسر از بين آناني است كه تشابه يا سنخيت بيشتري با فرد دارند. باورمن مي گويد: «انسان، دانسته يا ندانسته در پي گزينش همسري است كه صفاتي همگون با او داشته باشد.» همساني ميان دو فرد نه تنها آنها را به سوي يكديگر جذب مي كند، بلكه پيوند و وصلت ايشان را استوارتر مي سازد. به سخن ديگر ناهمساني ميان دو همسر، سرچشمه كشمكشهاي خانوادگي است.(2)به عقيده برگس ووالين در بررسيهاي مربوط به انتخاب همسر، پنج عامل تعيين كننده وجود دارد:
1- همجواري
2- تصوري از همسر آرماني(ايده آل)
3- تصويري از والدين و زناشويي آنان
4- همسان همسري يا گرايش به گزينش كسي كه همگون با او باشد.
5- نيازهاي شخصيت
از نظر «ويژگيهاي اجتماعي» عوامل تعيين كننده عبارتند از: خصوصيات مذهبي، پيشينه خانوادگي،  شيوه رفتار و معاشرت در طي دوران جواني، نوع تلقي در باب ازدواج، درجه شركت در زندگي اجتماعي، مناسبات با خانواده خويش.(3)
عامل سن در ازدواج
گذشته از هماهنگي و شباهتي كه اشخاص دم بخت را به سوي يكديگر سوق مي دهد و نيز گذشته از تحولاتي كه در تفاوت سني همسران برحسب گروه سني يا برحسب منزلت اجتماعي - اقتصادي ايشان ظاهر مي شوند، بسياري از دانشمندان بادر نظر گرفتن سعادت زناشويي، اين پرسش را پيش نهاده اند كه آيا تفاوت سني بسيار ميان همسران موجب تغيير در نحوه انديشه و كردار و در نتيجه ايجاد دشواري ويژه اي در راه خرسندي زناشويي نخواهد شد؟ هر چند دانشمندان در پذيرش اينكه تفاوت وسيع سني ميان زن و شوهر در اكثر موارد همچون عاملي زيان مند بر سلامت خانواده تأثير مي گذارد، جملگي همداستان هستند؛ با اين حال در تعيين مرزهايي كه اختلاف سني نبايد از آن فراتر رود، وحدت نظر ندارند. حيات خانواده از عناصر متعددي تشكيل مي شود كه سن زوجين و فاصله آن يكي از آنهاست. بنابراين، لزوماً در نتيجه يك عامل، اين حيات خانوادگي در معرض تهديد قطعي قرار نمي گيرد. تنها مي توان گفت چنانچه عوامل ديگري بر اين عامل افزوده شوند و با آن بياميزند و موجبات تقويت آن را فراهم سازند،  زندگي خانوادگي به مخاطره مي افتد.(4)
انواع همسان همسري
1- همسان همسري جغرافيايي
در ميان موانعي كه امكانات انتخاب همسر را محدود مي سازند، وضع جغرافيايي كماكان اثر خود را بر انسان اعمال مي كند. به گمان والر(waller.w)جغرافيا عامل غير شخصي است كه زناشويي را تحت تأثير قرار مي دهد. وي در سال 1930 نشان داد كه هيچ كس زن خود را از ميان بي نهايت همسر ممكن انتخاب نمي كند، بلكه تنها از ميان كساني كه در تماس با آنهاست به انتخاب مي پردازد.(5)كرنولد مي گويد: «نظريه همجواري مي پذيرد كه ازدواج در ميان اشخاصي كه از نظر مكان با يكديگر نزديك هستند، به مقياس گسترده تري انجام مي شود تا ازدواجي كه معلول تصادف باشد. معناي اين سخن سلطه و چيرگي مكان بر اراده انسان نيست، بلكه بدين معناست كه كساني كه به هم نزديك هستند، مقدار زيادي صفات و عادات همگون دارند.»(6)
2- همسان همسري جسماني
به زعم كريكمانز تنها تفاوت زن و مرد در اندام هاي جنسي نيست، بلكه استخوان بندي، عضلات، بافتها، وزن، قد و بسياري صفات ديگر بين زن و مرد تفاوت دارند؛ بر اين پايه پيرسون اعتقاد دارد، به هنگام گزينش همسر، اين ويژگيهاي جسماني بي تأثير نيست و زوجين به نوعي تكميل متقابل از اين ديدگاه در هنگام گزينش يكديگر تمايل نشان مي دهند.(7)
3- همسان همسري تحصيلي
به نظر مي رسد كه تحصيل نيز همه جا به عنوان معياري در گزينش همسر مطرح باشد و گرايش انسانها به گزينش همسري مشابه از نظر تحصيلي به چشم مي خورد. همسان همسري از نظر تحصيلي همه جا به نفع زن صورت مي پذيرد؛ بدين معني كه موجبات ارتقاي زن را فراهم مي سازد. وجود يك موقعيت تحصيلي همسان يا دست كم همسنگ و معادل، خواهد توانست به ايجاد توافق ميان زن و شوهر كمك كند. زيرا همگوني تحصيلي، به عنوان يك شاخص، مظهر و مبين تناسب انديشه و جهان بيني انسانهاست.(8)جي برنت در تحقيق خود به نام «تحرك اجتماعي و ازدواج» مشاهده مي كند كه در 71 درصد ازدواجها، نظام فكري و سطح تحصيلات زن و شوهر يكي بوده است. آي. استوارت ملاحظه كرده است كه ميان پرورش و آموزش فرد با آنچه كه از همسر او انتظار مي رود يك نوع تناسب منطقي وجود دارد. به نظر ترمان، زماني نيكبختي كامل بدست مي آيد كه شوهر در حدود پنج سال بيش از زن تحصيل كرده باشد.(9)
4- همسان همسري اجتماعي
با توجه به گروه هاي اجتماعي كمابيش بسته مي توان گفت كه بايد به عواملي چون نزديكي محل اقامت، خصوصيت جسماني و سن، همگوني منزلت اجتماعي همسران را نيز بيفزاييم. و.والر در گفتاري به نام زناشويي هاي درون گروهي تأكيد مي كند كه مهمترين واقعه در امر همسر گزيني، گرايش آن به سوي وصلت  هاي اجتماعي يكسان است. بررسي هاي لوب و ژاكوبسن حاكي از آن است كه هرچه اختلاف فرهنگي ميان همسران بيشتر باشد، آنان در درك يكديگر به دشواري هاي زيادتري برخورد خواهند كرد. به تعبير ديگر هرقدر زن و شوهر از نظر اجتماعي به يكديگر نزديك تر باشند، سازگاري آنها پس از ازدواج آسان تر خواهد بود.(10)
5- همسان همسري بر مبناي منش ها
محققاني كه منحصراً اقبالشان به سوي جامعه شناسي است، اختلافات رواني ميان زن و مرد را تابعي از تحولات زمان و مكان مي دانند؛ يعني در واقع تابع نقش و منزلتي مي پندارند كه جامعه براي دو جنس قايل است. آنچه در اينجا با اهميت بيشتري براي ما مطرح است دانستن آن است كه همگوني يا ناهمگوني منش افراد تا چه اندازه مي تواند در جلب آنها به سوي يكديگر مؤثر باشد. طرفداران نظريه ناهمسان همسري مي پندارند كه اگر يكي از دو جنس داراي منشي چيره گر باشد و ديگري داراي منشي چيره پذير، آنها خواهند توانست با يكديگر وصلت كنند و ازدواج مي تواند برايشان خرسند كننده باشد. حال آنكه اگر هر دوي آنها از منشي يگانه برخوردار باشند(هر دو سلطه جو باشند يا هر دو سلطه پذير)گمان نمي رود كه به سوي يكديگر بگرايند، در چنين وضعي وصلت آنان قرين ناكامي خواهد شد. پس هر يك از همسران براي آنكه نيكبخت و سازگار باشد،  بايد به نوبه خود در حل مسايل زندگي به نوعي در تبادل و تكميل متقابل اهتمام ورزد.(11)
6- همسان همسري از نظر امور ذهني و معنوي
زن و شوهر مي بايد پيش از آنكه به يك سطح فرهنگي نزديك و نه حتي همگون نائل شوند، هر دو از سطح هوشي همانند برخوردار باشند. ترمان براساس تحقيقات خود درباره بستگي هوشي ميان همسران و سعادت خانوادگي، مي نويسد: «زناني كه شوهران خود را كم هوش تر از خويش مي دانند، خوشبختي بي رمق تر و بي جان تري از ديگران احساس مي كنند و نيز خوشبختي مردان هنگامي كاملاً تحقق خواهد يافت كه همسران خود را از نظر هوشي با خود برابر بيابند. برعكس، اين احساس نيكبختي هنگامي كاستي خواهد گرفت كه به طور قابل ملاحظه اي از زنانشان هوشمند تر باشند.»(12)
مذهب يكي از مهم ترين جلوه هاي لطيف ذهن انسان است كه از سرچشمه هاي معنوي و الهي تغذيه مي كند. از اين رو، بدون بررسي روابط مذهبي همسران نمي توان تحليل همسرگزيني از نظر ذهني را پايان يافته پنداشت. بدين قرار، يكي از مهم ترين عواملي كه هنگام انتخاب همسر بر تصميم فرد و جامعه اثر مي نهد، اعتقاد ديني است. ازدواج در درون گروه هاي مذهبي، يا به سخن ديگر، همسان همسري بر بنيان تعلق ديني، در دوره ما به صورتي روشن و استوار تجلي مي كند و همچون گذشته بر پيوندهاي زناشويي اثر مي گذارد و حتي گاه بر عوامل ديگري كه به تدريج اهميت خود را از كف مي دهند پيشي مي گيرد.(13)
نتيجه گيري
كانون خانواده و اهميت آن از جنبه هاي مختلف قابل مطالعه و بررسي مي باشد. مهم ترين بعد ازدواج، موضوع «همسرگزيني» و تشكيل خانواده است. زندگي مشترك يك زن و يك مرد، با توجه به دارا بودن ويژگي هاي شخصيتي و رفتاري متفاوت چندان آسان نيست. جنسيت، شرايط جغرافيايي و خانوادگي كه فرد در آن رشد و نمو يافته است، طرز تلقي و نگرش فرد نسبت به مسايل زناشويي، ميزان تحصيلات، اعتقادات و بالاخره خواسته ها و آرزوهاي متفاوت زوجين، ساختار جديدي را شكل مي دهد كه هدف هاي مشترك را در گروه جديدي به نام خانواده دنبال مي نمايد. در شهرهاي بزرگ، با توجه به اينكه روابط افراد در يك شبكه وسيع اجتماعي شكل مي گيرد، محدوديت شناخت بيشتر خواهد شد و چنانچه در انتخاب همسر، هر كدام از طرفين به همساني در ويژگي هاي فردي توجه ننمايند، در ادامه زندگي با مشكل مواجه خواهند شد. ازدواج بر مبناي «همسان همسري» به معناي وصلت يك زن و يك مرد است با بيشترين وجوه تشابه. مطالعات علمي در اين زمينه نشانگر آن است كه هر اندازه اين نزديكي بيشتر باشد امكان بروز اختلاف و يا ناسازگاري بين زوجين كمتر شده و در نتيجه دوام و بقاي زندگي زناشويي بيشتر خواهد شد. بنابراين، «گزينش همسر» به عنوان مهم ترين مرحله زندگي اجتماعي انسان، مستلزم دورانديشي و دقت نظر فراوان است و چنانچه بر پايه شناخت كافي و معيارهاي عقلاني و عاطفي بنا نشود، دير يا زود تاوان سنگيني بايد پرداخت.
بهرام باقري
كارشناس ارشد جامعه شناسي
پي نوشتها:
1- دايرةالمعارف علوم اجتماعي، ساروخاني(باقر)،انتشارات كيهان، ص 418
2- همان منبع، ص 40
3- مقدمه اي بر جامعه شناسي خانواده،ساروخاني(باقر)انتشارات سروش،ص 44.
4- همان منبع، ص 53.
5- دايرةالمعارف علوم اجتماعي، ص 327.
6- مقدمه اي بر جامعه شناسي خانواده، ص 46.
7- دايرةالمعارف علوم اجتماعي، ص 327.
8- مقدمه اي بر جامعه شناسي خانواده،ص 61
9- دايرةالمعارف علوم اجتماعي، ص 328.
10- مقدمه اي بر جامعه شناسي خانواده، ص 60.
11- همان منبع، ص 69.
12- همان منبع، ص 63.
13- همان منبع، ص 65.