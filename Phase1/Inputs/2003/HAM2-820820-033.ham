مدير مشمولان ستاد كل نيروهاي مسلح: نبايد طرح فروش سربازي را احيا كرد
گروه اجتماعي:مدير مشمولان ستاد كل نيروهاي مسلح در مخالفت با طرح جديد خدمت سربازي مجلس شوراي اسلامي گفت: مي خواهند تجربه شكست خورده «فروش سربازي» را احيا كنند.
سردار كمالي در گفت وگو با خبرگزاري دانشجويان ايران طرح نمايندگان مجلس شوراي اسلامي را همچنين مغاير با امنيت ملي كشور خواند و در مخالفت با آن گفت: اين طرح، كاملا غيركارشناسي است؛ زيرا از سويي بر عدم بكارگيري نيروهاي داراي مدرك بالاتر از فوق ديپلم و از سويي ديگر بر استفاده از تكنولوژي و فناوري در ميان نيروهاي مسلح تاكيد دارد؛ در حاليكه اين دو نقيض يكديگرند.
به گفته وي، با استفاده از نيروهاي ديپلم و بويژه زيرديپلم اين هدف محقق نمي شود و مقدمه و مؤخره طرح، مغاير يكديگرند.
وي افزود: چگونه است كه نمايندگان مجلس شوراي اسلامي از سويي بر استفاده از تكنولوژي تاكيد دارند و از سوي ديگر نياز ستاد كل به نيروهاي تحصيلكرده باسواد بالاتر را در نظر نمي گيرد.
به اعتقاد سردار كمالي، اين طرح همچنين تبعيض آميز است؛ چراكه در بسياري از روستاها امكان ادامه تحصيل در مقطع بالاتر از فوق ديپلم ميسر نيست و اين طرح سبب مي شود عمدتا افراد شهري از معافيت بهره مند شوند.
مديرمشمولان ستاد كل نيروهاي مسلح همچنين با بيان اين كه طرح مذكور امنيت كشور را با تهديد مواجه مي كند، افزود: اين طرح هيچ ارتباطي با حرفه اي كردن ارتش ندارد؛ چرا كه در اين باره تصريح مي كند نيروهاي مسلح به صورت پيماني استخدام شوند؛ اين درحاليست كه  اكنون هم اين امر صورت مي گيرد.
سردار كمالي در ادامه طرح مذكور را داراي بار مالي براي دولت دانست وگفت: طبق قانون مجلس شوراي اسلامي نبايد طرحي رابه تصويب برساند كه بارمالي براي دولت داشته باشد.به گفته وي ستاد كل نيروهاي مسلح هم اكنون ازميان سربازان چند هزار افسر ودرجه دار با هزينه ماهانه 45 هزار تومان تامين مي كند در حاليكه بر اساس اين طرح ستاد مجبور به استخدام همين افراد با پرداخت ماهانه 210 هزار تومان است واين بار مالي به دولت تحميل مي كند.
به گفته سردار كمالي طرح مذكور ورود به اختيارات مقام معظم رهبري در حوزه فرماندهي كل وهمچنين با اصل 75 و110 قانون اساسي كشور مغاير است.
وي با بيان اين كه تعداد سربازان فراري و غايب هم اكنون به يك درصد هم نمي رسد، گفت: كساني كه معتقدند ضوابط فعلي نظام وظيفه آمار بالاي مشمولان فراري و غايب را به دنبال داشته است، به ضعف طرح فوق نيز توجه نشان دهند.
وي در پايان گفت: مردم در حال حاضر تصور مي كنند طول مدت سربازي كاهش خواهد يافت؛ درحاليكه هم  اكنون تنها فوريت طرح نمايندگان به تصويب رسيده است.