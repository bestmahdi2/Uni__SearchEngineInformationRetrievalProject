در جريان بازديد شهردار تهران اعلام شد:
املاك معارض منطقه 17 خريداري مي شود
گروه شهري: تا پايان امسال كليه املاك معارض واقع در طرحهاي عمراني منطقه 17 از صاحبان آن خريداري خواهد شد.
دكتر محمود احمدي نژاد شهردار تهران روز پنجشنبه در جريان نخستين برنامه بازديد و ملاقات مردمي خود كه از منطقه 17 شهر تهران آغاز شد براي حل مشكلات ساكنين منطقه بويژه اهالي كوچه نباتي و حريم راه آهن تهران - تبريز و تهران -اهواز كه مدتهاست املاكشان در طرحهاي فضاي سبز و عمراني منطقه به صورت بلاتكليف رها شده، قول داد تا پايان امسال وضعيت اين املاك از حالت معطلي درآيد.
به گزارش خبرنگارما احمدي نژاد به همراه جمعي از معاونان شهرداري و اعضاي شوراي اسلامي شهر تهران از ساعت 6 صبح تا پاسي از شب را صرف بازديد از بافت فرسوده سطح منطقه پروژه هاي عمراني، ترافيكي، اجتماعي، ملاقات با شهروندان، خانواده شهدا و ائمه جماعات و تشكيل جلسه مشترك با مديران شهرداري، مسئولان بهداشتي و آموزشي، راهنمايي و رانندگي، آب و برق، گاز و تلفن منطقه 17 كرد.
وي گفت: بنا به گفته كارشناسان ژاپني كه جهت بررسي وضعيت و ميزان آسيب پذيري و ايمن سازي شهر تهران در برابر زلزله به تهران سفر كرده بودند
منطقه 17 از بالاترين ضريب آسيب پذيري برخوردار است و بايد سريعا كار بازسازي آن جهت مقاومت در برابر زلزله آغاز شود.
شهردار تهران همچنين با درخواست ملاقات حضوري و مذاكره با شوراي معتمدين بازار مبل تهران كه در جريان ملاقات مردمي روز پنجشنبه به حضور شهردار تهران رسيده بودند موافقت كرد و قرار شد طي اين ملاقات درباره سرمايه گذاري در طرح ساماندهي بازار مبل تهران و نوسازي بافت فرسوده منطقه 17 بحث و بررسي شود. وي در اين باره از حضور و مشاركت همه سرمايه داران و بخش خصوصي استقبال و حمايت كرد.