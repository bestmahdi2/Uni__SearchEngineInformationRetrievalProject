ديده بان حقوق بشر:
زنان عراقي امنيت ندارند
سازمان ديده بان حقوق بشر ديروز با انتشار گزارشي اعلام كرد كه به علت تداوم ناامني در عراق، زنان و دختران آن كشور در وحشتي دايمي به سر مي برند.
به گزارش ايرنا از لندن در اين گزارش 17 صفحه اي كه با عنوان «وضعيت وحشت، خشونت هاي جنسي و ربودن زنان و دختران در بغداد» منتشر شده آمده است: وضعيت ناامني حاكم در بغداد و ديگر شهرهاي عراقي تأثيري قابل توجه بر زندگي روزمره زنان و دختران عراقي گذاشته است.
گزارش اضافه مي كند: اين موضوع موجب ضعيف تر شدن موقعيت زنان و جدا ماندن آنها از مشاركت در فعاليت هاي اجتماعي در حساس ترين مقطع تاريخي تحولات عراق شده است.
ديده بان حقوق بشر در اين گزارش نتيجه گيري كرده است كه ريشه وحشت فراگير از ربوده شدن و مورد تجاوز قرار گرفتن در ميان زنان و خانواده هاي آنها در عراق ناشي از ناكامي مقام هاي عراقي و تشكيلات ائتلافي به رهبري آمريكا در برقراري نظم در پايتخت عراق است.
در اين گزارش آمده است: بسياري از زنان و دختران عراقي امروزه در بغداد در وحشت دائمي به سر مي برند و حاضر نيستند به مدرسه و يا محل كار خودبروند و يا در جستجوي شغل باشند.
ديده بان حقوق بشر همچنين اعلام كرده است كه در بررسي هاي ميداني خود و مصاحبه با مقام هاي مختلف نيروهاي ائتلافي و پليس محلي در بغداد متوجه شده است كه نيروهاي انتظامي اولويت كمتري را به شكايات مربوط به تجاوز به عنف، ربوده شدن و خشونت هاي جنسي عليه زنان مي دهند.
در اين گزارش تأكيد شده است در مواردي كه پليس عراق يا قادر نيست به اين گونه موارد رسيدگي كند و يا اولويتي براي خشونت عليه زنان قايل نمي شود نيروهاي پليس نظامي آمريكايي نيز عملا حاضر به پر كردن اين خلأ نيستند.