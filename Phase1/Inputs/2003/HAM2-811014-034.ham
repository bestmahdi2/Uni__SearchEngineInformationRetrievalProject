يك مقام استانداري 500 ميليون ليتر
فرآورده هاي نفتي از مرزهاي سيستان و
بلوچستان قاچاق مي شود
گروه اقتصادي: ارزان فروشي بنزين و ساير فرآورده هاي نفتي به دليل اينكه نمي توانيم 
قيمت واقعي آن را تعيين و از مصرف كنندگان دريافت كنيم موجب شده است فرآورده هاي نفتي 
از مرزهاي شمال و شرق كشور به كشورهاي همسايه قاچاق شود. مديران شركت ملي پالايش و
فرآورده هاي نفتي چندين سال است در اين باره هشدار داده و كارشناسان اقتصادي نيز
معتقدند بايد قيمت واقعي فرآورده هاي نفتي تعيين و از مصرف كنندگان اخذ شود. 
به گزارش ايرنا مديردفتر هماهنگي اموراقتصادي استانداري سيستان و بلوچستان گفت: 
سالانه نيم ميليارد ليترانواع فرآورده هاي نفتي از مرزهاي اين استان قاچاق 
مي شود. 
علي اكبر گلياني افزود: بر اساس گزارش نيروي انتظامي تنها در شش ماهه امسال 
26 ميليون ليتر مواد سوختي قاچاق كشف شده است. 
وي اظهارداشت: اين درحالي است كه برابر آمارهاي غيررسمي كالاهاي كشف 
شده تنها پنج تا 10 درصد كالاي قاچاق شده را تشكيل مي دهد. وي با بيان اينكه 
براي يك ليتر بنزين يكهزارو 300 ريال و براي يك ليترنفت سفيد يكهزار و 470 ريال 
يارانه پرداخت مي شود افزود: در همين راستا يارانه نيم ميليارد ليتر مواد سوختي 
قاچاق شده از استان به ارزش حدود 700 ميليارد ريال در سال مي باشد. 
او ادامه داد: اگر به اين رقم يارانه آرد و انواع كالاهاي اساسي قاچاق شده 
را اضافه كنيم مبلغ بسيار كلاني را شامل مي شود كه ما مسئولان از بيان آن وحشت 
داريم. 
گلياني اظهار داشت: اين در حاليست كه در طول سالهاي بعد از پيروزي 
انقلاب، اين استان و كشور در زمستان با مشكل و بحران فرآورده هاي سوختي مواجه 
بوده است. وي افزود: سيستان وبلوچستان به دليل دوري از مراكز توليد و ورود
گازمايع با محروميت مضاعف مواجه مي باشد. 
او فقدان لوله كشي گاز شهري، فاصله طولاني 750 كيلومتري بندر عباس(مبدا
تامين كننده گاز)، هزينه هاي بالاي گاز مايع نسبت به گاز شهري، فقدان 
نظارت مناسب بر توزيع و اتلاف وقت و درگيري در صف هاي طويل توزيع اين 
فرآورده را ازعمده مشكلات مردم اين استان عنوان كرد. 
وي افزود: براساس آمار جمعيتي سال 80 سهميه گاز مايع اين استان نه 
تنهاافزايش نيافته بلكه از شش هزار و 200 تن حدود يكهزار تن كمبود داشته است. 
گلياني گفت: اين درحالي است كه براي خدمات دهي بهتر در سال 80 پس 
ازواگذاري شركتهاي پرسي گاز وايران گاز به سازمان تامين اجتماعي قيمت 
هرسيلندر گاز در زاهدان 60 درصد افزايش يافته است. 
وي با اشاره به مشكل كمبود گاز مايع در استان افزود: با توجه 
به اينكه اكنون دو كشتي گاز مايع در بندرعباس پهلو گرفته است و سيستان 
وبلوچستان نيز به 31 دستگاه كشنده گاز مايع مجهز مي باشد امااين استان با
مشكل تامين گاز مايع روبرو است.