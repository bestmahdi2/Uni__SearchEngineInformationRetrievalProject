بيماري هاي اعصاب
بيماري اختلال هراس
مانا لقماني 
اين بيماري عبارت از نوعي اضطراب شديد خود به خودي است كه حملات آن عود كننده و غيرقابل پيش بيني است و بيشتر اين حملات از 2 تا 10 دقيقه طول مي كشد. اما برخي حملات ممكن است بيش از 1 تا 2 ساعت نيز به طول بينجامد.اين نوع اضطراب، با علايم حمله اي  بروز مي كند(اغلب در حين خواب)در حالي كه در اضطراب مزمن(اضطراب عمومي)اضطراب حالتي پايدار دارد.اين بيماري داراي نشانه هاي جسمي مانند تپش قلب، تندي ضربان قلب، درد سينه، احساس خفگي، ضعف يا حالت سستي و... و نشانه هاي رواني چون ترس از مردن يا ديوانه شدن، احساس وحشت و بي واقعيتي و قطع ارتباط با افراد يا اشياء است.
علل و چگونگي 
در اين زمينه به نظر مي رسد كه دستگاه هشداردهنده مغز، تحت تاثير تعامل پيچيده عوامل زيست شناختي، ژنتيكي بيماري ها، داروها و سابقه شخصي حوادث ناگوار باشد.در ضمن اختلالات گوناگوني مي توانند محرك بروز حملات «هراس» باشند كه از جمله آنها مي توان به اختلالات ريتم قلبي، آنژين صدري، اختلالات تنفسي و آسم، اختلالات غددي و تشنجي، داروهاي محرك و محروميت از برخي داروهايي كه بدن به آنها وابستگي پيدا كرده(ترك اعتياد)اشاره كرد. از عوامل افزايش دهنده آن: استرس، بيماري، احساس گناه، خستگي يا كار زياد، سابقه ساير اختلالات رواني و سابقه خانوادگي «اختلال هراس» است و البته اقدام خاصي براي پيشگيري از نخستين حمله وجود ندارد. اما درمان، به پيشگيري از حملات بعدي كمك مي كند. در بسياري از بيماران، اين اختلال به صورت حملات اندك و طي دوره محدود كه فروكش طولاني مدت بيماري را به دنبال دارد، بروز مي كند. درباره ساير بيماران، روان درماني يا تجويز داروها نيز ممكن است موثر باشد.
عوارض احتمالي و روش درمان 
از عوارض احتمالي مي توان به اضطراب يا افسردگي مزمن، ناهنجاري هاي ترس مانند موقعيت هراس(ترس به هنگام بودن يا قرار گرفتن در مكان هاي عمومي)و وابستگي هاي دارويي اشاره كرد.روش درمان به طور كلي، بررسي سوابق پزشكي ضمن معاينه شدن توسط پزشك و بررسي هاي آزمايشگاهي در صورت لزوم، صحبت كردن بيمار درباره احساسات خود با شخصي كه او را به خود نزديك تر احساس مي كند، كاهش استرس در زندگي روزمره و تجويز دارو براي برخي افراد است كه در اين حالت پزشك ممكن است براي بيمار داروهاي ضدافسردگي بنزوديازپين يا داروهاي مسدودكننده و گيرنده بتا تجويز كند. داروي تجويز شده ممكن است پس از حدود 6 تا 12 ماه درمان، به آهستگي كاهش داده شود يا به طور موقت قطع شود تا معلوم شود كه آيا حملات هراس عود مي كند يا خير و در صورت عود نكردن، دارو را مي توان براي هميشه قطع كرد.براي كمك به بهبود بيماري، ورزش به طور منظم توصيه مي شود و البته خوابيدن و استراحت كافي در هنگام شب را نيز فراموش نكنيد.
رژيم غذايي 
از نظر رژيم غذايي، مصرف كافيين به هر شكل(قهوه و چاي)را قطع كنيد. با قطع اين نوشيدني ها ممكن است دچار نشانه هاي محروميت مانند سردرد يا خستگي شويد؛ اما اين نشانه ها به مرور برطرف خواهند شد.