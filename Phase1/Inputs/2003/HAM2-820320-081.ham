رئيس جمهوري در خراسان:
ايران يك دولت دارد مسئولان جلوي تحركات آشوبگران را بگيرند
چندين طرح عمراني و صنعتي در جريان سفر خاتمي به استان خراسان به بهره برداري رسيد
سيد محمد خاتمي رئيس جمهوري از قوه قضائيه، شوراي تامين استانها، وزارت اطلاعات و نيروي انتظامي خواست تا جلو آشوبگران و غوغاگران را بگيرند.
رئيس جمهوري كه روز گذشته به منظور ديداري يكروزه با مردم برخي شهرهاي استان خراسان و افتتاح چند پروژه عمراني به اين استان سفر كرده بود، در اجتماع هزاران نفر از مردم شهرستان بجنورد خطاب به دستگاه ها و نهادهاي يادشده ضمن اظهار مطلب فوق گفت:  نگذاريد دستاوردهاي انقلاب، دستاويز اغراض خاص شود.
به گزارش ايرنا وي اظهار داشت: اگر امري جرم باشد، دستگاه هاي مسئول وظيفه برخورد با آن را دارند و اگر امري جرم نباشد، هيچكس تحت هيچ عنوان حق برخورد با آن را ندارد.
خاتمي لزوم تن دادن همه به قانون را ضروري دانست و گفت: نه تنها وزير، نماينده و قاضي بايد از اهانت و توهين و فشار مصون باشند، بلكه مردم بايد در چارچوب قانون آزاد باشند و اين خواست امام راحل و مقام معظم رهبري است.
رئيس جمهوري كه سخنانش با ابراز احساسات هزاران نفر از آحاد مردم همراه بود، با اين مطلب كه «ما يك دولت داريم» تصريح كرد: دولت در دولت به هر عنواني به صورت گروه هاي فشار و جريان هاي خاص يعني تضعيف انقلاب، نظام و اهانت به خون شهدا و مردمي كه براي استقرار مردم سالاري قيام كرده اند.
وي در بخش ديگري از سخنانش در خصوص آزادي اظهار داشت: آزادي اين نيست كه جلو اظهارنظرها را بگيريم و آزادي اين نيست كه به نام اسلام، دين و انقلاب هرگونه تهمت و اهانت را به مردم روا داريم.
خاتمي گفت: آزادي اين است كه همگي بتوانند حرف خود را بزنند، نماينده مجلس و نويسنده حرف خود را بزنند و اگر جرمي مرتكب شوند در چارچوب قانون و عدالت با او برخورد كنند.
رئيس جمهوري گفت: معنا ندارد كساني با هر نوع نام و عنواني جلوي آزادي مردم را بگيرند.
وي با بيان اين مطلب كه رنجي كه از بي قانوني كشيده ايم بسيار است، استقرار نظام كنوني و قانون اساسي را از دستاوردهاي بزرگ انقلاب اسلامي دانست.
رئيس  جمهوري  در بخش  ديگري  از سخنانش  شرايط كشور را حساس  و مهم خواند و گفت : در شرايطي  كه  دشمنان  نظام  چشم  طمع  دارند بيش  از گذشته  نياز به  اتحاد و همبستگي  داريم .
خاتمي  تصريح  كرد: معناي  اتحاد و همبستگي نبودن  اختلاف  نظرها نيست ، بلكه  اتحاد به  اين  معناست  كه  به  سوي  هدف  استواري  كه  بهتر در مطالبات مردم  تجلي  مي كند، حركت  كنيم .
رئيس  جمهوري  در بخش  ديگري  از سخنانش  به  مردم سالاري  ديني  اشاره  كرد وگفت : مردم  ما به نام  دين  براي  تحقق  مردم  سالاري  و آزادي  قيام  كردند، شرط مردم سالاري  حضور مردم  در همه  عرصه هاي  سياسي ، اقتصادي  و فرهنگي  است .
خاتمي  اظهارداشت :مسئولان  نظام  موظفند طبق  خواست  ملت  و انقلاب  آزادي هاي  مشروع  مردم  و زمينه  حضور آنان  در عرصه  را فراهم  كنند.
رئيس  جمهوري  تصريح  كرد: من  به عنوان  مسئول  اجراي  قانون  اساسي  موظف به  دفاع  از آن (آزادي  اظهار نظر مخالف )هستم .
وي  گفت : در جامعه اي  كه  قانونمند است ، قاضي  و محكمه  دارد و نيروهاي  نظامي  و امنيتي  دارد، هر كس  نبايد به  خود اجازه  دهد در برابر آنچه  نمي پسندد هر عملي  را انجام  دهد.
خاتمي  در بخش  ديگري  از سخنانش  ياد و خاطره  امام  خميني (ره )بنيانگذار جمهوري  اسلامي  ايران  را گرامي داشت  و از روزهاي  14 و 15 خرداد به عنوان  روزهاي  حادثه  بزرگ  در تاريخ  ايران  ياد و تصريح  كرد: 15 خرداد اوج  اول  نهضت  فراگير اسلامي  به  رهبري امام  راحل  بود كه  اوج  دوم  اين  نهضت  در
22 بهمن  57 تجلي  يافت  و ملت  ايران پس  از تحمل  يك  قرن  استبداد و استعمار، به نام  اسلام  و دين  مرحله  جديدي  را در حيات  خويش  آغاز كرد.
آقاي  خاتمي  در خصوص  رحلت  امام  راحل  در 14 خرداد سال  68 خاطرنشان  كردبه رغم  وجود جنگ  هشت  ساله،  افزايش  موج  ترور و مشكلاتي  كه  زندگي  را بر مردم تنگ  كرده  بود، بدرقه  امام  راحل  از استقبال  آن  حضرت  بسيار باشكوه تر برگزار شد و اين  مهم  نشانه  بيداري  ملت  ايران  است  كه  امام  و انقلاب  خود را به خوبي  مي شناسد.