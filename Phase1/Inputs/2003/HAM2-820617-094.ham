سايه روشن اقتصاد
همسو با بازار
ايلنا گزارش داده است: انتخابات اتاق بازرگاني و صنايع و معادن ايران با چند ماه تأخير در برگزاري، بالاخره به نفع سيد علي نقي خاموشي پايان يافت.
خاموشي توانست با اختلاف 14 رأي از سيد رسول رنجبران رئيس اتاق اصفهان و كانديداي گروه مقابل پيشي بگيرد.
با اين حال، گروه مقابل توانست 3 كرسي از 5 كرسي هيات رئيسه را به دست آورد. جداي از علاءالدين ميرمحمد صادقي عضو شاخص طيف همسو با خاموشي(جمعيت مؤتلفه)كه به عنوان نايب رئيس اول به هيأت رئيسه اتاق بازرگاني و صنايع و معادن ايران راه يافت، خسرو تاج، رجال و بهزاديان توانستند به عنوان نواب دوم تا چهارم رئيس اتاق انتخاب شوند.
با اين حساب، پس از 20 سال اشخاصي با گرايش هاي متفاوت و گاه در تناقض با هيأت حاكم بر اتاق توانستند فرصتي بيابند تا به نقش آفريني در سياست هاي اتاق بازرگاني و صنايع و معادن ايران و در نتيجه سياست هاي بازرگاني كشور بپردازند.
در شرايطي كه ظرف 4 دوره گذشته يعني از سال 1365 تا 1381 مناصب هيأت رئيسه اتاق بين علي نقي خاموشي، اسدالله عسگراولادي و ميرمحمد صادقي اعضاي شاخص جمعيت مؤتلفه در گردش بوده است.
ورود 3 عضو غيرمؤتلفه اي به هيأت رئيسه 5 نفره شايد در نوع خود پيروزي به حساب آمد. اما فضاسازي تبليغاتي پيش از انتخابات از جانب گروه مقابل تيم خاموشي، نشان از نتايج نه چندان خوشايند براي آنان داشت. گروه مقابل در ابتدا با سردمداري بهزاديان كه چندي پيش در انتخابات اتاق تهران توانست رياست اين اتاق را به دست آورد، پاي به ميدان گذاشت. اطمينان بهزاديان به فتح خاكريز دوم آنقدر بالا بود كه روز انتخابات روزنامه هاي همسو با طيف او با اطمينان خبر از انتخاب بهزاديان به سمت رياست اتاق بازرگاني و صنايع و معادن ايران دادند. اين پيشداوري حكايت از موفقيت بهزاديان در رايزني هاي پشت پرده پيش از انتخابات داشت.
با اين حال، اختلاف غنيمي فرد و بهزاديان شكاف در درون گروه مقابل را افزايش داد تا آنجا كه گروه حتي نتوانست بر سر معرفي بهزاديان به عنوان كانديداي رياست به توافق برسد. در ساعات آخر رنجبران رئيس اتاق اصفهان به عنوان كانديدا معرفي شد و در نهايت همين اختلاف تمام محاسبات گروه مقابل را به هم ريخت. با اين وجود هنوز هم مي توان به انجام پاره اي اصلاحات در سياست هاي اتاق ايران چشم اميد داشت. چه ميرمحمد صادقي درست پس از انتخابش در ارتباط با برنامه هاي آتي خود گفته بود: «يكي از اهداف من در اين دوره سعي در واگذاري برخي از وظايف به اتاق هاي شهرستان ها است، تا با استفاده از تجارت و همكاري اعضاي اتاق شهرستان ها، بتوانيم براي برطرف كردن مشكلات اقتصادي كشور به طور گروهي و يكپارچه سعي و تلاش كنيم.»
اين در حالي است كه تاكنون اتاق هاي شهرستان ها از شركت فعال در اعمال سياست هاي بازرگاني در كل كشور بازداشته شده و حتي براساس قانون، هيأت رئيسه اتاق شهرستان تنها وظيفه انتخاب نماينده براي شركت در مجامع رسمي داخلي را برعهده دارد. در حالي كه اتاق ايران بايد نماينده اي براي شركت در مجامع رسمي و داخلي و بين المللي معرفي كند. اين مانع قانوني باعث شده اتاق شهرستان به شدت وابسته به اتاق ايران شده و اتاق ايران در كسوت «عقل كل» به تمركز گرايي در سياست هاي تجاري دامن زند.
شايد همين تمركز قدرت در اتاق و به تبع آن هيأت رئيسه اتاق ايران بوده كه باعث شده در دوره هاي گذشته، تعداد كمي در انتخابات شركت كنند. از ديگر سو خاموشي و دوستانش با حركت چراغ خاموش و به دور از هياهوهاي خبري از طريق عضويت رئيس يا نماينده اتاق در نهادهاي مهم تصميم گير و سياست ساز اقتصادي به اعمال روش هاي دلخواه خود در عرصه اقتصاد دست بزنند. روش هايي كه با توجه به گرايش خاص اقتصادي اعضاي مؤثر آن هنوز بر مدار بازار سنتي ايران مي گردد.
با اينكه گروه مقابل مانند عملكردش در عرصه هاي سياسي در عرصه اقتصادي نيز به دليل تجربه اندك در مديريت اتاق و وجود گرايشهاي متعدد در درون خود و در نتيجه نامنسجم بودن نظرات و نيز تكيه بر سردادن شعار اصلاحات به جاي اقدامات عملي نتوانست در نخستين خيزش قله مورد نظرش را فتح كند، اما هنوز هم مي توان معتقد بود، پيش بيني خسرو تاج معاون وزير بازرگاني و يكي از نواب رئيس اتاق مبني بر تغيير ماهوي تركيب اعضاي اتاق هاي شهرستان ها و در نتيجه اتاق ايران تا حدي به وقوع پيوسته است.
شايد بعد از اين همه سروصدايي كه پيرامون انتخابات هيأت رئيسه اتاق ايران بلند شد، بتوان اميدوار بود اصلاحيه قانون و آيين نامه اتاق بازرگاني در مجلس مطرح شده و در نتيجه گامي در جهت اصلاح ساختار اتاق برداشته شود.به ويژه آنكه تيم خاموشي نيز پس از انتخاب مجدد، انعطاف و آمادگي بيشتري براي تغيير سياست ها از خود نشان داده است.
مهم تر آنكه سروصداي پيرامون انتخابات اتاق بازرگاني هر فايده اي كه نداشت، توانست نظر ها را به سمت اين نهاد تأثير گذار در عرصه اقتصاد جلب كند و در نتيجه پس از اين، حركت در تاريكي و بي خبري براي هيأت رئيسه اتاق دشوار خواهد بود. شايد بهترين دستاورد رقابت هاي اخير همين چراغ هايي باشد كه بر اتاق تابانده شد.