يادداشت
فاجعه
محمدصادق جنان صفت
حسين كمالي مديرعامل سازمان غله كشور خبر داده است، قاچاقچيان آرد، آن را با قيمت 40 ريال خريده و آن را به 2200 ريال در بازارهاي غيررسمي مي فروشند. اين تفاوت معنادار در قيمت رسمي و قيمت بازار غيررسمي موجب شده است قاچاق آرد از قاچاق هروئين سودآورتر شود. پيش از اين نيز شريعتمداري وزير بازرگاني تصريح كرده بود، دولت براي جلوگيري از قاچاق آرد هيچ ساز و كار نظارتي ندارد و نمي تواند دهها هزار نانوايي در سراسر كشور را شب و روز كنترل كند تا قاچاق آرد انجام نشود. با توجه به اينكه ارزش يارانه پرداختي دولت براي آرد و نان بيش از 1000 ميليارد تومان در سال است، به نظر مي رسد بايد شيوه فعلي پرداخت يارانه آرد و نان دگرگون شود.
هيچ منطق اقتصادي برنمي تابد كه دولت از كيسه ملت  آرد ارزان توزيع كند تا برخي افراد از قاچاق آن رانت هاي كلان به جيب بزنند. با توجه به اينكه حمايت از اقشار آسيب پذير يك ضرورت تمام عيار در ايران است، آيا زمان آن نرسيده كه با اتخاذ يك ساز و كار مناسب و پرداخت يارانه به شيوه مستقيم از تداوم اين فاجعه جلوگيري شود.