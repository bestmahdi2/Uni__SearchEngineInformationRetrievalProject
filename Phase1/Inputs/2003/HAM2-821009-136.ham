شعر معاصر ايران
اشاره: بعد از شنيدن خبر زلزله، به او زنگ زدم و گفتم: هر چند اين چهار پاره «زاده ديروز» توست نه امروزت، اما به قول «قيصر»: «بگذاربيت شعر[تو] هم/ چون خانه هاي خاكي مردم/ خرد و خراب باشد و خون آلود».
«به ياد زلزله قاينات» و تقديم به مردم بم
خفته پهلوي گهواره طفل
مادري خسته از سختي كار
ناگه اين مادر خسته جان را
مي كند گريه ي طفل، بيدار
مي زند زخمه بر تار«بونوج»(1)
چنگ بيماري كهنه طفل
مي سرايد سرودي قديمي
گريه و زاري كهنه طفل
مي جهد مادر و مي تكاند
زود گهواره ي كودكش را
مي تكاند به نرمي،مگر خواب
پركند ديده ي كوچكش را
خسته و گيج در حسرت خواب
مي سرايد برايش لالايي
ناله ها مي كند از غريبي
عاشقي، بي كسي، بي وفايي:
«رفته زن گير بابات،اي عزيزُم
آخ،الهي زنش زود بميره»
«لاي، لالا، باغ عمر تو پر گل
لاي، لالا، لا لا،گل برگ زيره
لاي،لالا،لا لا،نور دو چشمام
قد بلند و رشيد و دلير شه»
«آي كه تا پا بذاره تو كوچه
بش دل صد تا دختر اسير شه»
«لاي، لالا، لا لا،دل بند مادر
زنده باشم برات زن بگيرُم»
«تا بيام تو عروسيت برقصُم
كاش، ننه!، تا عروسيت نميرُم»
مادر خسته با شوق اين فكر
دستها را به بازي(2)تكان داد
تا برقصد براي عروسيش
پيش اين كودك تازه داماد
تا تكان داد، دنيا تكان خورد
وحشتي تيره در خانه غريد
سنگ و گل ريخت چون نقل شادي
«داي»(3)آوار شد، سقف لمبيد(4)
حجله شد گور اين تازه داماد
نه عروسي و نه شادماني
مرده لالايي نيم گفته
بر لب مادر نيمه جاني
مثل اين زلزله مي تكاند
خانه آرزو را تب من
اين هم از شادي بي نوايان
اين هم از قصه امشب من
علي محمد مؤدب
پي نوشتها:
1 - ننو، گهواره،در گويش مردم جنوب خراسان
2- رقص
3- ديوار
4- ويران شد