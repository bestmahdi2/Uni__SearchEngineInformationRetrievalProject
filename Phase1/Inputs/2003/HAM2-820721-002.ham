نامه خوانندگان
به طور جدي يا شوخي
از مدتها قبل در محافل رسمي و غيررسمي، در كوچه ها و برزنها و بالا خره در رسانه ها سر و صدايي راه افتاده است. اين صداها هر چند مدت با پژواكهاي كوتاه و بلند، ضعيف و شديد بين ساير مسائل مهم و مبتلا خواسته و ناخواسته فكر و ذهن قشر مهمي از جامعه را به خود مشغول داشته است. بي گمان اين قشر كساني نيستند جز طبقه بازنشسته كشور، كه دولت فخيمه نه بر سبيل دادن پاداش معوقه 30 سال خدمت به آنان، بلكه طرحي نو در انداختن و به اصطلا ح براي رفع تبعيض و رنجش وجدان خواسته است نيم نگاهي، كرشمه اي به اين قشر فراموش شده بنمايد و حقي را كه واضع قانون در سال 79(برخورداري از 30 ماه پاداش بازنشستگي)از پيشينيان اين قشر دريغ داشته است با تقليل يك سوم(10 ماه)به آنان بپردازد كه به قول سعدي عليه الرحمه در اين راءي بايد گفت:
برگ خيري به گور خويش فرست 
كس نيارد ز پس ز پيش فرست 
به هر حال، تا اين وعده كه از ربع اول سال به نيمه سال و از نيمه سال به پايان سال وصلت دهد، كه شايد ندهد، به مثابه تا ترياق آورده شود مار گزيده مرده باشد. كه در اين صورت وارثان بر سر ترحم آيند و به پاس حق شناسي از پدر و مادر محروم مانده از اين مايه اندك، بخشي از آن را براي خيرات و مبرات صرف كنند كه چه بسا تكمله اي باشد بر شعر پرنغز و رمز و راز سعدي.
محمدعلي فتوكيان
بازنشسته سازمان جنگلها و مراتع كشور