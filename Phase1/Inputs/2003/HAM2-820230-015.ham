گزارشي از اخبار ضد و نقيض فيلترگذاري و پلمپ سايتهاي اينترنتي
فيلترگذاري براي سايت هاي اينترنتي، قانوني است



بي.بي.سي: در پي بالا گرفتن بحث فيلترگذاري براي بعضي از سايت هاي اينترنتي در ايران، وزير پست و تلگراف و تلفن ايران اعلام كرده است كه يك كميته سه نفره شامل نماينده وزارت اطلاعات، وزارت ارشاد و صدا و سيما كليه سايت هاي ممنوع را تعيين مي كند.
به گزارش ايسنا، احمد معتمدي، در پاسخ به اظهارنظرهاي مطرح شده، مبني بر اينكه فيلترگذاري از سوي شركت مخابرات انجام مي شود، افزود كه در اين كميته نماينده اي از وزارت پست نبوده و هيچ علاقه اي نيز براي اين كار وجود ندارد و وزارت پست تنها فهرست سايت هاي ممنوع شده را به شركت ها اعلام مي كند.
دكتر معتمدي سايت هاي فيلترشده را حدود 100 سايت غيراخلاقي و جدا از سايت هاي خبري اعلام و تأكيد كرد كه سياست هاي اعلام شده نيز طبق مصوبات شوراي عالي انقلاب فرهنگي توسط كميته ذكر شده اعمال مي شود و اجراي آن حكم قانون دارد.
اين در حالي است كه در مورد تعداد سايت هاي ممنوع شده، نظرات مختلفي بيان شده است: مصطفي محمدي، رئيس هيأت مديره انجمن صنفي كارفرمايان شبكه هاي اينترنتي گفته بود كه يك فهرست 33 تايي به طور محرمانه به آنها داده شده تا طبق آن فيلترگذاري انجام شود و از سوي ديگر گزارش ها حاكي از آن بود كه يكي از دست اندركاران ارائه خدمات اينترنتي از يك فهرست محرمانه ديگر سخن گفته كه در آن پانزده هزار سايت «غيراخلاقي» براي فيلترگذاري ذكر شده است.
آقاي معتمدي برخورد با شركت هاي ارائه دهنده خدمات اينترنتي «آي.اس.پي» كه با مجوز قانوني اقدام به استفاده از آنتن ماهواره اي مي كنند، را غيرقانوني دانست.
در هفته هاي گذشته اعلام شده بود كه چندين آي.اس.پي، با استناد به قانون منع استفاده از تجهيزات ماهواره اي پلمب شده اند.
وي گفت كه فيلتر شدن سايت ها به تمامي آي.اس.پي ها(شركت هاي ارائه دهنده خطوط پرظرفيت اينترنتي)ابلاغ مي شود و معمولاً به علت خريداري نرم افزار مربوط به فيلترگذاري، اين عمل در مبادي ورودي اصلي انجام مي شود.
وي خبر داد كه برخي از شركت هاي آي.اس.پي مانند خود شركت مخابرات ايران، بخشي از اين فيلترگذاري را اعمال نكرده اند كه در يكي دو ماه  آينده با خريد نرم افزار اين كار انجام مي شود.
پانزده هزار سايت اينترنتي ممنوعه
بي.بي.سي: مدير عامل يكي از شركت هاي ارائه كنندگان خطوط پر ظرفيت اينترنت(آي.اس.پي)گفته است كه فهرست 15 هزار سايت به طور محرمانه از طرف وزارت پست براي فيلترگذاري در اختيار اين شركت ها قرار گرفته است.
بابك ارشد، مديرعامل يك «آي.اس.پي»، در گفت وگو با ايسنا، افزوده است كه اين فهرست اسامي و آدرس سايت هايي كه نياز به فيلتر در آنها احساس مي شد، از دو هفته پيش در اختيار «آي.اس.پي»هايي كه داراي مجوز هستند، قرار گرفت و در حال حاضر فيلترگذاري بر روي آنها اعمال مي شود.
در روزهاي گذشته، مسئولان، خبر از فيلتر گذاشتن بر ارتباط اينترنتي داده بودند و پس از آن گفته شد كه فهرستي شامل 33 سايت كه از نظر ديني «توهين آميز» تلقي مي شدند، دراختيار شركت هاي ارايه دهنده خدمات اينترنتي قرار گرفته است ولي اين نخستين بار است كه از يك فهرست 15 هزارتايي از سايت هاي ممنوعه سخن گفته مي شود.
آقاي ارشد افزود كه اين فهرست كه به طور محرمانه از طرف وزارتخانه در اختيار اين شركت ها قرار داده شده است، حدود اسامي 15 هزار سايت با محتواي غيراخلاقي را در بر مي گيرد.
وي گفت كه مخابرات هيچگونه اعمال نظري درباره نوع نرم افزار به كار رفته براي فيلتر كردن انجام نداده است و در حال حاضر«آي.اس.پي» ها از نرم افزاري به نام «squid» براي اين كار استفاده مي كنند.
نرم افزار مورد استفاده اين امكان را به وجود مي آورد كه محتواي سايت ها قبل از رسيدن به مشتركان در يك محل ذخيره شود و با اين عمل دسترسي به سايت هاي مشخص شده، غيرممكن مي شود.
پلمپ شركت هاي اينترنتي



بي.بي.سي:هم زمان با مطرح شدن مساله مسدود كردن دسترسي به بعضي سايت هاي اينترنتي در ايران، در ماه هاي گذشته بعضي از شركت هاي ارائه دهنده خدمات اينترنتي توسط مأموران دولتي پلمپ شده اند كه بحث هاي زيادي به همراه داشته است.
علت جمع آوري تجهيزات اين شركت ها عمدتا به قانون «منع استفاده از تجهيزات ماهواره اي» نسبت داده مي شد، هر چند كارشناسان مي گويند اين قانون مربوط به دريافت تصاوير ماهواره اي است و نه تجهيزات اينترنتي.
در همين زمينه «مصطفي محمدي»، رئيس هيأت مديره انجمن صنفي كارفرمايان شبكه هاي اينترنتي به ايسنا گفت: «پلمپ تجهيزات آي اس پي ها ظاهرا به استناد قانون منع استفاده از ماهواره صورت گرفت، اما در واقع علت اصلي عدم وجود فيلترهاست.»
وي روز جمعه در گفتگو با بي بي سي عنوان كرده بود كه فهرستي شامل بر 33 سايت حاوي مطالب «توهين آميز به ارزش هاي ديني و مذهبي» در اختيار آي اس پي ها قرار گرفته تا فيلترگذاري بر روي آنها اعمال شود.
وي افزوده بود كه تعدادي از اين سايت ها حاوي پورنوگرافي و مسايل ضد اخلاقي نيز هستند ولي هيچ كدام از آنها جنبه سياسي، اطلاعاتي و اطلاع رساني ندارند.
آقاي محمدي در ادامه اظهار داشت: اين فهرست از جانب امور ارتباطات ديتاي شركت مخابرات كه مسئوليت صدور مجوز به آي سي پي ها را نيز به عهده دارد ابلاغ شد، اما مشخص نيست كه دقيقا توسط چه افرادي تهيه شده است.
وي همچنين به ايسنا گفت: «معيار ادعا بر عليه اينترنت، عدم وجود فيلترهاست و آنها اينترنت را ابزاري براي ترويج فساد مي دانند و پلمپ تجهيزات به استناد منع استفاده از تجهيزات ماهواره اي و به دنبال شكايت مدير كل حراست يا رئيس شوراي نظارت بر فناوري اطلاعات و ارتباطات از آي اس پي ها صورت گرفت، اما در واقع علت اصلي نبود فيلتر بود.»
وي معتقد است كه «اينترنت به خاطر جنبه منفي آن نبايد محدود شود» و شركت هاي اينترنتي در صورتي اعمال فيلتر كردن را مي پذيرند كه به دور از سليقه هاي جناحي و سياسي باشد.
عضو هيأت مديره انجمن صنفي «آي.اس.پي» ها:
حدود 111 هزار آدرس اينترنتي غيراخلاقي فيلتر مي شوند
يك عضو هيأت مديره انجمن صنفي«آي.اس.پي» ها از آنچه عدم وحدت رويه در مواجهه با خدمات  دهندگان اينترنتي مي خواند، انتقاد كرد و از اعضاي اين انجمن در سراسر كشور خواست كه گزارش خود را براي رسيدگي اعلام كنند.
مهندس «محمد صادق جديدي»، در گفت وگو با خبرگزاري ايسنا، گفت: «برنامه سوم توسعه بر خصوصي سازي تأكيد داشت، اما عملكرد ها به گونه اي بوده كه صدها فرصت شغلي از دست رفته است، به طوري كه به نظر من در عرصه it ، هرج و مرج و بي مرزي را شاهديم.»
وي توضيح داد: «با اين كه اعلام شده در خواست كنندگان icp  سه ماه فرصت دارند تا شرايط لازم را فراهم كنند، در مشهد تجهيزات ارسال و دريافت ماهواره، پلمپ شده است؛ در تبريز با كمال تعجب شنيديم كه شركت ها هم پلمپ شده است؛ در قزوين آنتن هاي بدون سيم انتقال جمع آوري شده است؛  در كردستان، تجهيزات جمع آوري شده و حتي خود اشخاص هم به بازداشت تهديد شده اند.»
جديدي پرسيد: «اگر اين فعاليت ها قانوني است، چرا وحدت رويه وجود ندارد؟ به نظرم بر اساس قانون عمل نمي شود، بلكه اين برخوردها براساس نظرات شخصي است.»
وي از شركت هايي كه دچار مشكل شده اند، خواست كه مسائل خود را با نمايندگان محلي و استانداران در جريان بگذارند و از آنها براي حل مسأله استمداد كنند.»
اين عضو هيأت مديره «آي.اس.پي» ها درباره فيلترينگ نيز معتقد است: «مخابرات در اين مورد به شدت كوتاهي كرد. اما بخش خصوصي بايد در اين مورد پيشقدم باشد تا بهانه اي براي تضعيف صنعت اينترنت به دست ندهد.»
وي افزود: «دست اندر كاران itبايد جنبه هاي منفي اينترنت را كاهش دهند و بر جنبه هاي مثبت آن تأكيد كنند. مسوولان طرح تكفا كه مي گويند80 درصد بودجه اين طرح را جذب كرده اند، بايد توضيح دهند كه تا چه اندازه توانسته اند در تسهيل جريان آزاد اطلاعات آموزشit و افزايش زيرساخت هاي ارتباطي تأثير بگذارند.»
وي از نهادهاي نظارتي و كنترلي خواست كه به دور از گرايشات سياسي، عملكرد مسئولان it را نظارت كنند.»
جديدي درباره تعداد سايت هاي فيلتر شده، گفت: «حدود دو ماه قبل، يك cd  از طرف امور مشتركان مخابرات به «آي.اس.پي» ها داده شد و اعلام شد كه اين موارد بايد فيلتر شود. اين موارد حدود 111 هزار آدرس اينترنتي است كه عموماً  سايت هاي پورنو و خلاف شئونات اخلاقي هستند. در دو مرحله هم ليست هايي(در يك مرحله حدود 30 و در مرحله ديگر حدود 90 سايت)به «آي.اس.پي» ها اعلام شد.»
جديدي يادآور شد: «البته معمولاً  در تمام دنيا نرم افزارهايي براي فيلترينگ وجود دارد و خيلي از كشورهاي فيلترينگ را خيلي جدي پيگيري مي كنند. عربستان و امارات، سايت هاي خلاف شئونات اخلاقي را فيلتر مي كنند. بعضي از كشورها مثل سوريه، بيشتر سايت هاي امنيتي و كمتر به مسائل اخلاقي توجه مي كنند و بيشتر سايت هاي ضد دولتي را فيلتر مي كنند. حتي در خود آمريكا، سايت هايي از جمله آنها كه در ارتباط با كودك آزاري فعاليت مي كنند، به شدت كنترل مي شود؛ لذا اين مسائل كاملاً طبيعي است و به نظر ما دولت خيلي دير عمل كرده و نقش خود را به خوبي انجام نداده است.»
عضو ديگر هيأت مديره «آي.اس.پي» ها:
فيلتر30 سايت از300 هزار وب سايت عجولانه است
«آي.اس.پي» ها براي فيلترينگ توان مالي ندارند
مهندس «عليرضا عابديني نژاد» در گفت وگو با خبرگزاري دانشجويان ايران، اعمال فيلترينگ را در يك كشور اسلامي براي حفظ مرزهاي فرهنگي و امنيتي ضروري دانست و اظهار داشت: «اين روزها حتي در كشور آمريكا كمتر كسي به آزادي دسترسي جوانان به سايت هاي غيراخلاقي اعتقاد دارد و اينترنت توسط برخي از مراكز آموزشي و دانشگاهي اين كشور به صورت فيلتر شده در اختيار قرار مي گيرد.»
عضو هيأت مديره انجمن صنفي كارفرمايان شبكه هاي اينترنتي، گفت: «اقدام وزارت پست براي انتخاب30 وب سايت در مقابل 300 هزار سايت اخلاقي عجولانه به نظر مي رسد.»
وي افزود: «هيچ ترديدي در نفس لزوم قرار دادن فيلتر در تمام «آي.اس.پي» ها وجود ندارد، اما مهمترين معضل براي رسيدن به اين هدف، مشكلات موجود در «آي.اس.پي» ها است كه به دلايل مختلف بازدهي سود آنها كم شده و توان خريد نرم افزارهاي مورد نياز براي فيلترينگ در آنها وجود ندارد، لذا چنانچه دغدغه مسائل فرهنگي ناشي از اينترنت در مسئولان نظام وجود دارد، بايد بودجه لازم براي حمايت از شركت «آي.اس.پي» ها اختصاص داده شود.»
وي تأكيد كرد: «تنها با تخصيص بودجه و حمايت دولت مي توان«آي.اس.پي» ها را به استفاده از فيلتر ملزم كرد و در اين صورت و با رفع منطقي اين معضل مي توان شاهد شتاب گسترش اينترنت در سراسر كشور بود.»
اينترنت توسط هيچ دولت و مرجعي در دنيا قابل كنترل نيست
رئيس مركز اطلاع رساني دانشگاه اصفهان گفت: «اينترنت توسط هيچ دولت و مرجعي در دنيا قابل كنترل نيست كه اين امر از جهاتي خوب است و زمينه رشد را براي توليدكنندگان فكر ايجاد مي كند،  اما تبعات منفي نيز دارد.»
دكتر موحدي نيا در گفت وگو با خبرگزاري ايسنا، افزود: «بخشي از توليدات اينترنتي از لحاظ فرهنگي با مسائل فرهنگي ايران سازگار نيست و حتي در غرب، آزردگي هايي ناشي از مسائل خلاف اخلاق به وجود آمده و دولت هاي اروپايي نيز بر روي اين قضيه كار مي كنند تا در بخش تعليم و تربيت اجازه استفاده از مسائل خلاف اخلاق را ندهند.»
مسئول it استان اصفهان با اشاره به استفاده از فيلتر خاطر نشان ساخت: «بايد قاعدتاً در سطحي از فيلتر استفاده شود، البته نه امكان پذير است و نه به صلاح كه اين امر تشديد شود، زيرا در اينترنت، اطلاعات خوب و اطلاعات مفيد نيز حذف خواهند شد.»
وي در ادامه متذكر شد: «اصل مصونيت از اينترنت به مسائل فرهنگي باز مي گردد، زيرا صرف محدود كردن و كنترل و فيلتر كردن جوابگو نيست، چرا كه محدود كردن، نه تنها اين مسأله را كاهش نمي دهد، بلكه باعث ايجاد عطش نيز خواهد شد و بايد براي رفع آن سرمايه گذار يهاي لازم صورت گيرد.»
موحدي نيا در ادامه افزود: «اگر فيلترينگ را بخواهيم اجرا كنيم، بايد در زمينه هاي اخلاقي ايجاد شود، زيرا در زمينه هاي ديگر امكان پذير نيست و تنها راه حل آن است كه ما يك حالت رقابتي ايجاد كنيم، يعني موقعيتي پيدا كنيم كه در زمينه هاي فرهنگي يك رقيب جدي به حساب بياييم.»
وي همچنين گفت: «البته فيلتر را مي توان در سطوح متفاوت به كار گرفت،  مانند غرب. در دبستان هاي آمريكا و اروپا سطوح متفاوتي از ايجاد فيلتر در دستور كار قرار گرفته است. اما اشتباهي كه در ايران انجام شده آن است كه نبايد جلوي اين كار را به صورت كلي گرفت، زيرا به نفع جامعه ما نخواهد بود و نيست و از جهت علمي و فرهنگي نيز باعث عقب افتادگي خواهد شد.»