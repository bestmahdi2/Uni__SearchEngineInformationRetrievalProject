پنج ميليارد دلار از محصولات پتروشيمي پيش فروش شده است
خبرگزاري فارس: رئيس هيأت مديره و مديرعامل شركت بازرگاني پتروشيمي ايران گفت: نزديك به 20 ميليون تن از محصولات پتروشيمي ايران تا سال 2007 پيش فروش شده است كه ارزش اين محصولات حدود پنج ميليارد دلار است.
محمد احتياطي افزود: براي اين كه سهم ايران در تجارت جهاني پتروشيمي حفظ شود يك شبكه توزيع و نمايندگي در اروپا و آسيا شامل 25 نمايندگي و 8 دفتر و شركتهاي فرعي وابسته به شركت بازرگاني پتروشيمي ايران راه اندازي شده است و در حال حاضر، بازارهاي جهاني، كشش خوبي براي محصولات ما دارد.
وي ارزش توليد محصولات پتروشيمي ايران در سال جاري را 3/2 ميليارد دلار پيش بيني كرد و گفت: از اين ميزان 3/1 ميليارد دلار صادرات خواهد بود كه طي 5/4 ماهه ابتداي امسال بالغ بر 400 ميليون دلار صادرات داشته ايم.
احتياطي افزود: با توجه به راه اندازي واحدهاي جديد پتروشيمي در سال جاري رقم صادراتي پيش بيني شده محقق خواهد شد. وي گفت: در سال 85 ارزش كل محصولات پتروشيمي از 3/2ميليارد دلار در سال جاري به 6 ميليارد دلار خواهد رسيد كه 7/3 ميليارد دلار آن صادر خواهد شد.
احتياطي اظهار داشت: در حال حاضر حدود 90 درصد كل صادرات پتروشيمي ايران به آسيا، 5 درصد اروپا و بقيه به بازار آفريقا بارگيري مي شود. وي گفت: در برنامه ها پيش بيني شده است در سال 85، سهم صادرات در بازارهاي اروپا و آفريقا افزايش يابد. وي از واحدهاي پتروشيمي اراك، اصفهان و خارك به عنوان واحدهاي خصوصي پتروشيمي نام برد و گفت: با احتساب محصولات اين واحدها سال گذشته، 940 ميليون دلار صادرات محصولات پتروشيمي داشتيم.