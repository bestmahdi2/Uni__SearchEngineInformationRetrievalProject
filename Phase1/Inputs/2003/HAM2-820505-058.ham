شماري از اعضاي شوراي شهردر گفت وگو با همشهري:
طرح افزايش وظايف شهرداري يك سال مسكوت بماند
گروه شهري: طي روزهاي اخير به دنبال طرح مقوله واگذاري برخي مسئوليتهاي وزارتخانه ها به شهرداريها، در راستاي تحقق قانون 136 برنامه سوم توسعه و مديريت واحد شهري، برخي از اعضاي شوراي اسلامي شهر تهران نسبت به اين طرح واكنش نشان داده و انتقال اين وظايف را در شرايط فعلي غيركارشناسانه و حتي مغرضانه تلقي كردند.
خبرنگار ما با برخي از اعضاي شوراي شهر تهران در اين باره گفت و گو كرده است:
پيشنهاد مسكوت ماندن طرح تا پايان امسال
دانش آشتياني عضو هيئت رئيسه شوراي شهر تهران گفت:   اگر قرار باشد اين قانون تنها با اجبار به شهرداري تحميل شود هرگز مثمر ثمر نخواهد شد.
وي در توضيح اين مطلب گفت:  سالهاست مردم نسبت به عملكرد بخشهايي از وزارتخانه ها در ابعاد آموزشي، بهداشتي، درماني، كتابخانه ها و... به دليل عدم مديريت صحيح و برنامه ريزي رنج مي برند و ناراضي هستند.حال توقع داشته باشيم طي يك دوره كوتاه مدت بتوانيم اين فضاي ذهني به همراه مشكلات اساسي و ريشه اي آن را به سمت رضايتمندي مردم سوق دهيم، ميسر نيست و ما در اين راه با چالش هاي جدي مواجه مي شويم.
وي در اين باره به ذكر مثالي در بحث واگذاري كارخانجات دولتي به بخش خصوصي اشاره كرد كه در آن دولت كارخانجات ناكارآمد و ورشكسته را جهت واگذاري معرفي كرد كه البته به همين دليل با استقبال خوبي هم مواجه نشد.
وي اين اقدام دولت را عاملي جهت درگيري مردم با مردم عنوان كرد و در توضيح اين مطلب گفت: وقتي اداره ناكارآمدترين بخشهاي وزارتخانه ها را به شهرداري و شوراي شهر و روستا واگذار كنيم، دولت مي تواند ادعا كند مسئول ناكارآمدي اين بخشها مديريت شهري است و چون مديريت شهري با راي مردم بر سر كار آمده زمينه رويارويي مردم با مردم را موجب خواهد شد.
به اعتقاد اين عضو شوراي شهر تا پايان امسال و تا شفاف شدن چگونگي واگذاري اين وظايف، ارتباطات سازماني و ارگاني واحدهاي محول شده، شفاف شدن بودجه و مسلم شدن اينكه واحدهاي محوله در سطح خدمات رساني مطلوب قرار داشته باشند، اين بحث معوق و معطل بماند ضمن اينكه اميد است در اين مدت با فراهم شدن اين بسترها كليه شائبه هاي سياسي نقش بسته شده در اذهان اعضاي شوراي شهر برطرف شود.
دولت فقط مشكلاتي را به شهرداري
منتقل كرده است
خسرو دانشجو عضو شوراي شهر تهران گفت: موضوع اجراي مديريت واحد و منسجم شهري قابل دفاع و عامل پيشرفت و تسهيل كننده اداره شهر است اما اهداف تهيه كنندگان اين طرح و نحوه ورود به آن را نيز نبايد از نظر دور داشت.
به گفته خسرو دانشجو در ميان مجموعه فعاليتهايي كه دولت به عنوان متولي وظيفه اجراي برنامه ريزي و سياستگذاري آنها را بر عهده دارد، بخشي درآمدزا و بخشي ديگر هزينه بر هستند.اگر چنانچه قرار باشد تنها فعاليتهاي هزينه بر از مجموعه بدنه دولت حذف و به گردن شوراي شهر و شهرداري بيفتد وضعيت شهرداري را به ويژه در شرايط فعلي كه با مشكلات كمبود بودجه و درآمد روبروست از آنچه هست بغرنجتر مي كند.
اين عضو شوراي شهر با تاكيد بر اينكه قرار نيست شهرداري بانك مشكلات وزارتخانه هاي مختلف باشد، افزود:  لزومي ندارد فقط آن دسته از فعاليتهايي كه سالهاست وزارتخانه ها از پس اجراي آن به درستي برنيامدند به شوراي شهر و شهرداري واگذار شود بلكه آنچه براي تحقق مديريت واحد شهري لازم است واگذاري مسئوليت سياستگذاري و برنامه ريزي بخشها با هدف جلوگيري از اتلاف وقت، انرژي و بودجه است.
اين در حالي است كه چمران رئيس شوراي شهر تهران نيز به نحوه انتقال وظايف وزارتخانه ها به شهرداريها انتقاد دارد.
به اعتقاد وي اين واگذاريها بدون بسترسازي و فراهم كردن ساز و كار مناسب نتيجه نخواهد داد و بنابراين انتقال مشكل از مكاني به مكان ديگر نه تنها موجب حل آن نخواهد شد بلكه به افزايش مشكلات دامن مي زند. چمران تاكيد كرد: اگر مشخص شود اين مصوبه به ضرر شهرداريها و مجموعه شهر است آن را به شوراي عالي اداري برمي گردانيم.