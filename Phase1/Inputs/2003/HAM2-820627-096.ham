ليگ برتر فوتبال ايران
پرسپوليس با پيكان سرعت مي گيرد
گروه ورزشي: امروز ليگ برتر فوتبال كشور وارد هفته چهارم مي شود.
در سه هفته اي كه پشت سر گذاشتيم، تغيير و تحولات بسياري را شاهد بوديم. شكست و تساوي سپاهان قهرمان دوره گذشته، تغيير اساسي پرسپوليس و تبديل شدن اين تيم به عنوان يكي از مدعيان جدي قهرماني پرسپوليس را هيچ زمان اينگونه نديده بوديم.
كسب سه پيروزي با 14 گل زده يك حركت معمولي نيست، براي بدست آوردن چنين نتايجي بايد تيم بزرگي داشته باشي، بازيكنان بزرگي آورده باشي و مديري كار كشته و فوتبال دان. پرسپوليس اينچنين بود و بايد ديد در مقابل پيكاني كه برخلاف سال گذشته نتايج خوبي طي سه هفته نداشته چه خواهد كرد. اگر پرسپوليس از اين مانع نيز عبور كند، بايد به گونه اي ديگر به آن نگريست. پرسپوليس هيچ زمان اينگونه قوي و مقتدر نبوده است،  حتي در دوران طلايي خود. از شانس بد، پيكان در دوره اي به پرسپوليس برخورد كرده است كه براي اثبات موجوديت خود بايد رحم و مروت را كنار بگذارد و شايد پيكان در اين هفته شكستي سنگين تر از هفته هاي گذشته را بپذيرد. بايد ديد دكتر ذوالفقارنسب از دانش خود در اين ديدار چگونه استفاده خواهد كرد. ارسطو محمدي و محمد سلطاني غايبان پيكان در اين ديدار خواهند بود. شايد ابراهيميان درون دروازه بايستد و مرادي،  حقدوست ، معمار، كاشي و شريفي پنج مرد دفاعي خواهند بود. طهماسبي و غفوري اصل در خط مياني به كمك دفاع خواهند آمد و حلالي و سراج و كردان نيز در اين بازي بيشتر به سمت خط مياني بازي خواهند كرد. پرسپوليس تمام بازيكنان خود را همراه دارد. ساشا ايليچ ديگر در درون دروازه پرسپوليس جا افتاده است، پيرواني، گل محمدي، باهنر، برزگر، خان محمدي، امامي فر، جباري، محمدوند، كاويانپور، سلماني، دايي، انتظاري و بايد حالا منتظر ظهور دوباره كريم باقري در پرسپوليس باشيم. اگر كريم همان باقري شش سال پيش باشد، پرسپوليس تيم ديگري خواهد شد.
آيا اين مجموعه در مقابل پيكان متوقف مي شود، اگر اين معجزه اتفاق افتد بايد به ذوالفقارنسب ايمان آورد.
شش بازي ديگر نيز فردا برگزار مي شود كه هر كدام حكايت خود را دارد. تحليل كامل تمام بازيهاي هفته چهارم را در صفحه 19 ضميمه امروز همشهري بخوانيد.