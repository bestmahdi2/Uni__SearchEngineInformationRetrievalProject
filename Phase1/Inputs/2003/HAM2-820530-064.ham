در مناطق ساحلي رودخانه هاي بنگلادش
فرسايش خاك سالي يك ميليون نفر را آواره مي كند
هر سال حدود 10 هزار هكتار زمين كشاورزي و خانه هاي روستايي در بنگلادش به خاطر فرسايش سواحل رودخانه ها از دست مي رود. اين فرسايش خطر سيل بي خانماني و آوارگي ساكنان حاشيه رودخانه ها را در پي دارد.
به گزارش خبرگزاري فرانسه از لوهاجانگ، ساكنان اين شهر كوچك بنگلادش در ساحل رود پادما هفته گذشته بر اثر سيل شديد، خانه هاي خود را ترك كردند و تنها موفق شدند، بخشي از لوازم خانگي خود را نجات دهند.
از ماه گذشته تاكنون بر اثر فرسايش خاك 200 متر از سيل بند رودخانه ويران شده و دهكده هاي زيادي در معرض خطر سيل قرار گرفته اند.
اغلب ساكنان دهكده ها و شهرك هاي ساحلي رودخانه  پادما را جمعيت فقير اين كشور تشكيل مي دهند و به همين دليل پس از جاري شدن سيل و بي خانماني، قادر نيستند، امكانات تازه اي براي زندگي خود فراهم كنند.
در گزارش مشترك جمعيت هلال احمر و صليب سرخ جهاني اعلام شده است كه هر سال يك ميليون نفر در بنگلادش بر اثر فرسايش سواحل رودخانه ها، بي خانمان مي شوند و به علت سقوط به قعر فقر، قادر به بازسازي خانه و زندگي خود نيستند.
طبق همين گزارش، بهره برداري بي رويه از زمين و نابودشدن پوشش گياهي، يكي از دلايل اصلي فرسايش خاك، فروپاشي سواحل رودخانه ها و جاري شدن سيل هاي ويرانگر است.
يك كارشناس حوادث غيرمترقبه در اين مورد مي گويد: فرسايش خاك و تخريب نوار ساحلي رودخانه ها و جاري شدن سيل يك بلاي خاموش است كه هرسال گروه هاي وسيعي از مردم بنگلادش را آواره مي كند. مردم نياز به آموزش دارند تا نحوه استفاده از زمين و بهره برداري از خاك را فرابگيرند و مانع از وقوع اين قبيل فجايع شوند. وي مي افزايد: زمين در بنگلادش، سرزميني كه بر اثر آبرفت ها به وجود آمده و به شدت آسيب پذير مي باشد نياز به مراقبت جدي دارد، اما متاسفانه، فقر اقتصادي در اين كشور، فقر فرهنگي را نيز دامن زده است و ناآگاهي و فقر گسترده مردم، در يك چرخه باطل ضايعات زيست محيطي از جمله وقوع فرسايش خاك و سيل را تشديد مي كند. گسترش حلبي آبادها و كپرنشين ها در نوار ساحلي رودخانه هاي بنگلادش يكي از عوامل مؤثر فرسايش زمين و سيل است.