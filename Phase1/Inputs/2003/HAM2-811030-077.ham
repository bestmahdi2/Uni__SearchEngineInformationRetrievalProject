به بهانه روز هواي پاك
شهر در اغما
پرده اول: 
هفت سال پيش 29 دي به عنوان روز هواي پاك اعلام شد و اين چيزي نبود جز بازتاب دغدغه و
دلمشغولي طرفداران محيطزيست براي بردن تهران و تهراني ها به ضيافت آسمان آبي. 
آن زمان اين دغدغه همگاني و فراگير نشده بود و تنها اقليت هوشيار و هوشمند طرفدار
محيطزيست جامعه فرياد زدند كه هواي تهران ناپاك است آنها يك روز را به عنوان "هواي 
پاك" به صورت نمادين اعلام كردند. در دو تا سه سال نخست به مناسبت روز هواي پاك اقدامات 
چشمگيري در شهر صورت گرفت، برخي از شهروندان طرفدار محيطزيست از آوردن خودرو شخصي به 
معابر شهري پرهيز كردند. برخي از مديران و مسئولان نيز براي همراهي با مردم سوار بر
اتوبوس و تاكسي به محل كار خود رفتند وبه تدريج اين حركت نمادين مي رفت كه جاي خود را
در ذهن، فكر و رفتار شهروندان باز كند اما همه چيز به سردي گراييد! 
پرده دوم: 
هنوز چهار سال از اعلان اين حركت طرفداران محيطزيست نگذشته بود كه نسيم مبارك و ميمون 
همراهي مردم با اين اقدام نيكو از حركت ايستاد وهمراهي و همفكري شهروندان به حداقل 
رسيد. برنامه هاي ويژه روز هواي پاك رنگ باخت و اقدامات عملي براي تحقق آسمان آبي تهران 
به پايين ترين حد خود رسيد. 
ديروز كه روز هواي پاك در شهر تهران بود به غير از پلاكاردهايي كه در گوشه و كنار شهر
چشم نواز بود و اين روز را به شهروندان يادآوري مي كرد و به فعاليت هاي نه چندان 
تاثيرگذار و مقطعي خلاصه شده بود اقدام جدي و قابل توجهي از سوي شهروندان صورت نگرفت. 
نتيجه: 
هر سال به گفته مديران كارخانه هاي خودروسازي 200 هزار اتومبيل به شبكه هاي شهري 
افزوده مي شود، اين در حالي است كه به تناسب ورود اين تعداد خودرو، بزرگراه و معبر
تازه اي- كه بتواند پذيراي حركت روان اين همه اتومبيل باشد- ساخته نمي شود. 
- طرح پيشگيري از حركت خودروهاي تك سرنشين كه كارشناسان ترافيك بارها فرياد زدند و
همپيمايي را به عنوان يك راه حل مشكل ترافيك پيشنهاد كردند به محاق سپرده شده است. 
- خطوط ويژه دوچرخه سواري براي استفاده همگاني از اين وسيله نقليه و تاثير قابل توجه 
آن بر كاهش ترافيك و كاهش آلودگي هوا- كه طرح ابتدايي آن در هفت مسير ويژه مدنظر بود- 
به بايگاني رفته و تنها مسير ويژه دوچرخه سواري در خيابان كارگر و بلوار كشاورز با
استقبال اندك و كم شمار مردم روبرو شد. 
پايان: 
تا زماني كه طرح هاي پيش گفته در بايگاني خاك مي خورد و جسارت مديران فعلي حوزه شهري 
به جهت برخورد با مديران قبلي از آن ها ستانده شده و غبار ياس و نااميدي از رفع گره هاي 
شهري و در ذهن و فكر مردم موج مي زند و مهم تر اينكه مردم به اين باور نرسيده اند كه 
هركدام به سهم خود در حل مشكلات شهري سهيم هستند شايد آرزوي اينكه تهراني ها بار ديگر
به ضيافت آسمان آبي بنشينند و ارتفاعات سفيدپوش سلسله جبال البرز را از دوردست تماشا
كنند چيزي نزديك به محال باشد و شهر همچنان در اغماء به سر برد. 
شرط اصلي و اساسي براي رفتن به سوي شهر پاك، روان و عاري از هرگونه آلودگي هاي 
زيست محيطي صداقت با مردم، نجابت در رفتار و تعلق خاطر به ميهن و باورهاي ديني و گريز
جدي از حس خودخواهي و تقويت حس دگرخواهي است. 
عباس اسدي