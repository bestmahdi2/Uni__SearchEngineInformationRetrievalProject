سرپرست دادسراي ويژه امور جنايي:
بازپرس پرونده زهرا كاظمي فردا نظرنهايي خود را اعلام مي كند
گروه اجتماعي: سرپرست دادسراي ويژه امور جنايي ديروز اعلام كرد كه تا 48 ساعت آينده، قاضي جواد اسماعيلي بازپرس پرونده فوت زهرا كاظمي نظر نهايي خود را در مورد اين پرونده ارائه خواهد كرد.
دكتر جعفر رشادتي با اعلام اين خبر به خبرگزاري دانشجويان ايران در پاسخ به اين سئوال كه آيا مادر زهرا كاظمي به عنوان شاكي در دادسراي ويژه امور جنايي حضور يافته است يا خير؟ اظهار داشت: چندي پيش از مشاراليها از طريق ارسال نيابت قضايي به دادگستري شيراز تحقيقات لازم به عمل آمده است. از سوي ديگر نايب رئيس اول كميسيون بهداشت و درمان با اعلام اين مطلب كه پرونده زهرا كاظمي در كميسيون بهداشت و درمان بررسي شد، گفت: ابهامي در پرونده پزشكي زهرا كاظمي مشاهده نشد.
محمدعلي كوزه گر، نايب رئيس اول كميسيون بهداشت و درمان مجلس شوراي اسلامي در گفت وگو با ايسنا، افزود: اطلاعات به اندازه كافي به ويژه در مورد زمينه هاي پزشكي زهرا كاظمي در اختيار افكار عمومي قرار داده شد و ابهامي در زمينه پرونده پزشكي وي وجود ندارد. البته اگر بحث قضايي و حقوقي در اين مورد باشد پيگيري آن را به عهده ديگران گذاشته ايم. وي در ادامه تصريح كرد: ما نيز با توجه به مطالعاتي كه از گزارش ديگران داشتيم به اين نتيجه رسيديم كه نقطه ابهامي باقي نمانده بود كه كميسيون جداگانه اي به اين مسأله بپردازد.
در واقع گزارشهايي كه كميته پيگيري پرونده مرگ زهرا كاظمي براي ما فرستاده بود و در روزنامه ها نيز تقريبا به طور كامل منعكس شده بود را مطالعه كرديم و به اين نتيجه رسيديم كه ابهامي در زمينه بحث پزشكي پرونده وجود ندارد.