نقشه توپوگرافي ديجيتالي شهر سوخته تهيه مي شود
گروه علمي فرهنگي: همزمان با آغاز هفتمين فصل كاوش باستان شناسي در شهر سوخته واقع در 57 كيلومتري شهر زابل با قدمت 5000 ساله كه از وسيع ترين شهرهاي دوران آغاز شهرنشيني در خاورميانه به شمار مي رود نقشه توپوگرافي ديجيتالي اين شهر تهيه خواهد شد.
دكتر سيد منصور سيد سجادي سرپرست هيات مستقر در شهر سوخته در گفتگوي تلفني با واحد اطلاع رساني سازمان ميراث فرهنگي كشور با اعلام اين خبر بازخواني باستان شناسانه كاوشهاي 6 فصل گذشته، ادامه بررسي و كاوش در بناي يادماني به منظور دستيابي به محدوده كلي اين بناي عظيم و بدست آوردن اطلاعات براي شناخت كاربري آن و ادامه كاوش در بخش مركزي گورستان شهر سوخته به منظور مشخص نمودن دوره هاي قطعي استقرار را از ديگر اهداف اين فصل كاوش برشمرد. به گفته وي ادامه كاوش در شماره 4 و 5 جهت دستيابي به اطلاعات وضعيت معماري شهر و چگونگي زندگاني روزمره و پيداكردن اندازه هاي كامل مصطبه عظيم خشتي دوران چهارم استقرار از ديگر برنامه هاي پژوهشي هيات محسوب مي شود.
به گفته سيد سجادي شناسايي بزرگترين بناي اين شهر با وسعت 1000 مترمربع، كشف صدها پيكره گلي انسان و جانوران، نخستين جراحي جمجمه متعلق به 4800 سال پيش، قديمي ترين نمونه هاي معرق  كاري سطح متعلق به 5000 سال پيش، دهها رقم پارچه يك رنگ و صد رنگ، سنگهاي صيقل خورده، نمونه هاي جالب و بديع زيورآلات و نيز حجم انبوه سفالينه ها به همراه يك نمونه بافتني دورنگ و... از جمله كشفيات اين محوطه باستاني طي 6 فصل كاوش بوده است.