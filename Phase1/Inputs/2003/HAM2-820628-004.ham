داستان يا مقاله فلسفي
سيدنويد علي اكبر
نام كتاب: لكه هاي ته فنجان قهوه
نويسنده: رضا ارژنگ
چاپ دوم: 1381
نشر افق
پشت جلد كتاب نوشته شده: [درباره خانواده اي است روشنفكر با دغدغه ها، نگراني ها و سردرگمي هايشان در روابط خانوادگي]
چيزي كه تازگي ها در ادبيات امروز ايران آزاردهنده است پوسته ظاهراً زيبا و سطحي بودن داستان هاي كوتاه و بلند و رمان هاي امروز است. معمولاً در اين داستان ها و در اين رمان نيز خانواده اي به اصطلاح روشنفكر تصوير مي شوند. اما چگونه؟ زن و شوهرها سيگار مي كشند. در دفترهايشان جملات قصار فلان شاعر يا نويسنده را مي نويسند. موسيقي كلاسيك گوش مي كنند و... ولي در حرف هايشان و شخصيت دروني شان(داستاني شان)اين روشنفكري منعكس نمي شود. روشنفكرها مگر فقط سيگار مي كشند؟ قهوه، كافي شاپ، حلقه هاي دود سيگار، روبدوشامبر و... اين عناصر انگار تبديل به نمادهاي هنر مدرن شده است،همانطور كه شب، خورشيد، سرما، زمستان و آفتاب كلمات استعاري و ثابت و مشخص در ادبيات پيش از انقلاب 57 بوده است.
ديالوگ ها و لحن صحبت كردن روشنفكرهاي رمان درست مثل مردم معمولي و كمي هم پايين تر از آنهاست.
[ـ بهرام!! اگه ازت يك چيزي بپرسم جواب مي دهي؟
ـ آره عزيزم، چراكه نه؟
ـ ببين! مي خواهم بدانم آيا تا به امروز قصد داشتي با كسي ديگري ازدواج كني؟](صفحه 16)
نويسنده وقتي نمي تواند شخصيت هاي واقعي و همانطور كه خودش مي خواهد روشنفكر بسازد به جملات قصار و فيلسوفانه پناه مي برد و آنها را در دهان شخصيت هايش مي گذارد و مثل يك بلندگو آنها را تكرار مي كند تا جاييكه اثرش را تا حد رمان هاي خانوادگي بازاري پايين مي آورد. داستان از لحاظ فرم، خواننده را به ياد داستان هاي ميلان كوندرا مي اندازد. رضا ارژنگ روي تمام اتفاقات رنگ فلسفه مي زند و سعي مي كند چون كوندرا اتفاقات و عشق ها و روابط انسان ها را باز كند و گاهي اوقات آنقدر در اين زمينه پيش مي رود كه داستان خسته كننده مي شود و ارزش ادبياتي داستان تا حد صفر پايين مي آيد و نوشته تبديل به مقاله فلسفي مي شود.
شخصيت هاي داستان همه دغدغه هاي يكساني دارند. عشق هاي ناكام و از بين رفتن عشق ها پس از ازدواج زناشويي. همه شخصيت هاي زن داستان فقط مي خواهند شوهرهايشان را از دست ندهند. حتي خودكشي بيتا كه هنرمند است به خاطر كشمكش هاي زناشويي و نازايي خودش است.
و همين يك بعدي بودن داستان آن را تبديل به رمان خانوادگي مي كند. آقاي رضا ارژنگ نويسنده كتاب در بحث ها و نظريه هاي فلسفي كه در مورد شخصيت ها و دلايل رفتارشان مي دهد هم گاهي حرف هاي ضد و نقيض مي زند كه اين ديدگاه هاي متناقض به علت ضعف نويسنده در شناخت شخصيت هايش است. او كه كاملاً با روحيات و ويژگي هاي دروني و انديشه هاي شخصيت هايش آشنا نيست، نمي تواند آنها را به خوبي باز كند و درباره همه آنها يك جور حرف مي زند و شباهت آنها را به هم بيشتر مي كند. طوري كه تمام شخصيت زن ها و مردهاي داستان يك شكل مي شوند. اتفاق ها در داستان به درخواست نويسنده به وجود مي آيند. يعني اتفاق ها زاييده خود داستان و شخصيت هاست كه به طوري غيرمنطقي با هم چفت و بست مي شوند. وقتي كه نويسنده نتواند يك پيوند دروني و معنايي بين شخصيت ها و اتفاق هاي داستانش برقرار كند آنها را به زور به هم مي چسباند تا حرف خودش را بزند. چيزي كه ميلان كوندرا علي رغم اينكه خودش صريحاً وارد متن مي شود اتفاق نمي افتد. در رمان هاي كوندرا داستان كاملاً  شكل مي گيرد و صحبت هاي جدي نويسنده هيچ تاثير منفي اي بر روند حركتي داستان نمي گذارد. درصورتيكه رضا ارژنگ معمولاً  اتفاق هايي ساختگي را مي نويسد و در كل روانكاوي هاي ضعيف و بحث هاي فلسفي كم عمق و استفاده زياد از جملات قصار و انديشه هاي اقتباس شده و از همه مهمتر ضعف در داستان پردازي و نبود تصويرهاي داستاني و موضوع خانوادگي اين رمان را تقريباً  عامه پسند كرده است.