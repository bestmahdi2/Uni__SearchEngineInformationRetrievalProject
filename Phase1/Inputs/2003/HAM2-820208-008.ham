امارات 315 ميليارد دلار نفت فروخت
حدود 40 سال از زماني كه نخستين اكتشاف نفت در كشور كوچك امارات متحده عربي انجام شد مي گذرد. دراين مدت ميزان فروش نفت اين كشور به بيش از 315 ميليارد دلار مي رسد كه اين ميزان پول اين كشور را به يكي از مدرن ترين كشورهاي منطقه تبديل كرده است.
به نوشته گلف نيوز توليد نفت از روزي 14 هزار و 200 بشكه در روز آغاز شد و در سال هاي اخير به بيش از دو ميليون بشكه در روز رسيده است. از سال 1962 تاكنون بيش از 21 ميليارد و 300 ميليون بشكه نفت از نقاط مختلف اين كشور استخراج شده است.
نفت استخراجي از اين كشور تا سال 1970 به يك ميليارد بشكه رسيد، اين ميزان تا سال 1980 به 7 ميليارد و يكصد ميليون بشكه رسيد. ميزان استخراج نفت در اين كشور تا سال 1990 به 11 ميليارد و 900 ميليون بشكه و تا سال 2001 به بيش از 20 ميليارد بشكه رسيد.
در سال 1962 و در روزهاي ابتدايي اكتشاف در اين كشور، ميزان ذخاير نفت حدود چند ميليون بشكه تخمين زده مي شد اما پس از آن اين روند روز به روز افزايش يافت تا اين كه اين ميزان به 35 ميليارد دلار در سال 1980 و پس از آن به 98 ميليارد دلار در سال هاي اخير رسيد. اين ميزان بيش از 10 درصد ذخاير نفت قابل بازيافت جهان به شمار مي رود.
مقامات اماراتي معتقدند كه ذخاير هيدروكربني در لايه هاي زيرين زمين در اين كشور بسيار بيش از اين است و با تكنولوژي كنوني قابل استخراج نيست.
امارات همچنين بيش از 6 تريليون مترمكعب گاز دارد كه اين حجم وسيع اين كشور را پس از روسيه، ايران و قطر در جايگاه چهارم قرار داده است. با نرخ توليد كنوني و با ذخاير اثبات شده كنوني اين كشور تا بيش از يكصد و ده سال ديگر نفت خواهد داشت و ذخاير گاز اين كشور نيز تا 60 سال ادامه خواهد داشت. بيش از 30 درصد درآمد نفت براي توسعه كشور به مصرف مي رسد.