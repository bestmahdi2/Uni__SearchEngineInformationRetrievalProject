تعداد كتاب هاي نيازمند مميزي در ايران اندك است
گروه علمي فرهنگي: در ميان كتاب هايي كه منتشر مي شوند تعداد كتاب هايي كه به مميزي نياز دارند اندك است.
حجت الاسلام رئيسي، رئيس سازمان بازرسي كل كشور، روز گذشته طي بازديد از نمايشگاه كتاب با بيان اين مطلب گفت: كنترل و نظارت بر انتشار كتاب براساس قانون، وظيفه متولي امور فرهنگي كشور يعني وزارت فرهنگ و ارشاد اسلامي است و بعد نوبت به دستگاه هاي ديگر مي رسد: از اين رو وزارت ارشاد در اعمال نظارت بايد از كارشناسان فرهنگي، صاحبنظران و كتابشناسان حرفه اي استفاده كند. وي افزود: اصولاً نويسنده و ناشر در نگارش و انتشار كتاب آزاد هستند و مي توانند هر كتابي را كه مي خواهند نوشته و منتشر كنند؛ اما بنا به قاعده اي كه در تمام دنيا وجود دارد و طي آن انتشار كتاب با نظارت نهادهاي متولي امور فرهنگي همراه است، در ايران نيز اين كنترل بايد انجام شود. وي همچنين شانزدهمين نمايشگاه بين المللي كتاب تهران را گسترده تر از سال هاي ديگر توصيف كرد و گفت: نمايشگاه امسال به لحاظ شركت كنندگان ناشران داخلي و خارجي و بازديدكنندگان داراي گستردگي بيشتري است و عناوين متنوع و جديد، افزايش قابل توجهي دارند. همچنين هر سال بايد در رفع نقايص سال گذشته كوشيد و خوشبختانه اين اتفاق در نمايشگاه امسال افتاده و استفاده از ابتكارات تازه، تنوع و گستردگي قابل رؤيت است.