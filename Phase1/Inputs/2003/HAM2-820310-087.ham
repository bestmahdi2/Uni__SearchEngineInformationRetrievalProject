نگاه منتقد
هنر مدرن و حوض سنت
محمدرضا شاهرخي نژاد



كتاب(the story of modern art)كه توسط يكي از نامدارترين محققان و منتقدان هنر يعني «نوربرت لينتن»(norbert lynton)در انگلستان نوشته شده، در ميان كتاب هايي كه درباره تاريخ هنر مدرن نوشته شده اند از شهرت و اعتبار ويژه اي برخوردار است. از زمان نخستين چاپ كتاب يعني سال 1980 چندين بار تجديد چاپ و به زبان هاي مختلف جهان ترجمه شده است.
اين كتاب با نام هنرمدرن توسط «علي رامين» ترجمه و به همت «نشر ني» منتشر شده است و سال ها يكي از مهم ترين منابع و مراجع مورخان، منتقدان و پژوهندگان هنر مدرن بوده است.
درباره اينكه هنر مدرن دقيقاً از چه زماني آغاز مي شود و كدام اثر هنري، سبك هنري، جنبش هنري يا حتي گفت وگوي هنري را مي توان در توالي زماني تاريخ هنر، نقطه آغازين هنر مدرن بدانيم، اختلاف نظرهايي ميان مورخان و پژوهشگران هنر وجود دارد. برخي معتقدند كه هنر مدرن در دهه 1860 با نمايش تابلوي «ناهار در سبزه زار» اثر «ادوار مانه» در سالن مردودهاي پاريس آغاز مي شود و تا دهه 1960 ادامه مي يابد. برخي ديگر هنر مدرن را حدوداً هنر قرن بيستم مي دانند و سال،1905 يعني زمان گشايش نمايشگاه فووها در سالن پاييز در پاريس را نقطه عزيمت خود قرار مي دهند.
لينتن ضمن آنكه بر دهه نخست قرن بيستم به عنوان سال هاي آغازين شكل گيري هنرمدرن تكيه مي كند بر كار چند هنرمند برجسته دهه هاي پاياني قرن نوزدهم به عنوان پيام آوران و زمينه سازان هنر مدرن نظر مي افكند.
در مجموع مي توان گفت بحث اصلي كتاب با توصيف و تحليل جنبش هاي بزرگ قرن بيستم همچون فوويسم، كوبيسم، فوتوريسم و اكسپرسيونيسم آغاز مي گردد و با بررسي ديگر مكاتب هنر قرن بيستم مانند سوپره ماتيسم، كنستروكتيويسم، دادا و سوررئاليسم، رئاليسم سوسياليستي، اكسپرسيونيسم انتزاعي، پاپ آرت، ميني مال آرت، هنر مفهومي و... دنبال مي شود.
در متني كه توسط رامين با عنوان سخن مترجم در ابتداي كتاب نگاشته شده است، سعي شده خواننده با عناوين و كليت كتاب آشنا شود. رامين سه ويژگي را براي هنر مدرن در مطلب خود بر مي شمرد، تغيير مصالح و ابزار، تاكيد بر خودمختاري هنر و دنبال كردن آرمان هنر براي هنر و در نهايت خصلت چالشگري و طغيان گري.



وي در اين باره چنين مي نويسد: «شايد در اين خصوص، نيچه و فرويد در تاثيرگذاري بر جهان بيني هنر مدرن و شكل دهي به بينش او، نقشي مستقيم تر از ديگران داشته اند، هنرمدرن نه مي خواهد والايي و عظمت را به نمايش در آورد و نه بازنمايي «طبيعت زيبا» و «خصايل عاليه انساني» باشد. مي خواهد بيشتر نقاب ها را بر گيرد و زشتي هاي مكتوم را عيان سازد. به نهادهاي مستقر بتازد و مرجعيت ها و ارزش هاي ديرپارا به چالش گيرد. به جاي تكيه بر پهلواني ها، دلاوري ها، وارستگي ها، بزرگ منشي ها و بلندنظري ها و اراده هاي پولادين آدمي، مي خواهد درماندگي و زبوني و محروميت و اضطراب، سست عنصري و نفس پرستي و فروافتادگي انسان را به نمايش در آورد. از فوتوريسم كه دنياي نوين صنعت، سرعت و خشونت را مي ستايد و رئاليسم سوسياليستي كه ستايشگر عظمت كارگر و نقش او در ساختمان كمونيسم است و نيز چند مورد اندك شمار ديگر كه بگذريم، هنر مدرن با ستايش و پرستش و تكريم و تمجيد ميانه اي ندارد. در اكثر آثار آن، رگه هايي از ناباوري، تشكيك و تمسخر به چشم مي آيد. »
با كمي تفكر درباره همين چند خط از كتاب هنر مدرن و نگاهي به آثار كنوني نقاشي ايران ـ كه با مدرن خواندن خويش، سعي در فرافكني دارد ـ معلوم مي شود نقاشي به ظاهر مدرن امروز ايران چقدر از متن اصلي به دور است و چه حاشيه اي به وجود آورده است. حاشيه اي قوي تر از متن. شايد كتاب حاضر كه از معدود كتاب هاي مرجع درباره هنر مدرن است بتواند كمكي باشد براي هنرجوياني كه مانند پاندول مابين هنر مدرن و پست مدرن تعريف شده از طرف اساتيد خود، در نوسان هستند. هنري كه ويژگي مهم اش سر كشيدن به حوزه هاي فرهنگي و تمدني غير از فرهنگ و تمدن غرب است، چطور مي تواند خود منبع و الگوي هنرمندان قرار گيرد. از تاثير نقاشي ژاپني بر امپرسيونيست گرفته تا نقاب ها و مجسمه هاي آفريقايي و هنر بدويان بركوبيسم پيكاسو.
به هر حال كتاب هنر مدرن زماني در ايران به چاپ مي رسد كه به زعم مترجم اش هنر مدرن در دهه هفتاد قرن گذشته به پايان رسيده است. با اين حال اميد مي رود اطلاع رساني در اين زمينه راهكاري باشد براي نسلي كه «خود نمي داند» و متاسفانه استادي هم ندارد كه به «او بياموزد». اين كتاب براي چنين نسلي منتشر مي شود. نسلي كه يك پاي اش را بر فراز برج ميلاد گذاشته است و پاي ديگرش در حوض آبي رنگ سنت گير كرده است.