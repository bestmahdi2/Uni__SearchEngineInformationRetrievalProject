خط پايان
خاك بديمن فرانسه
سهيلا قاسمي
روژه فدرر سوئيسي مرد شماره دو تنيس جهان كسي نيست كه به اين راحتي ها بتوان شكستن را فراموش كرد. پيش از آغاز مسابقات رولان گاروس نگاه همه رقبا به او دوخته شده بود. همه فكر مي كردند كه او به زودي تنيسور شماره يك جهان خواهد شد. خبرنگاران پيش از همه او را براي مصاحبه انتخاب كرده بودند. تيتر اين مصاحبه ها عنوان هاي چشم نوازي مثل «تنيسور شماره يك آينده» يا «ستاره اي بي رقيب» بود. البته خود روژه مي گفت كه هدفش تبديل شدن به شماره يك جهان نيست، بلكه در اصل مي خواهد بيش از گذشته تلاش كند. او با اعتماد به نفس بسيار زيادي حرف مي زد: «بايد در برابر رقبا، آماده انجام هر كاري بود و تحت هيچ شرايطي نبايد امتيازي از دست داد. مهم ديدي است كه رقبايتان نسبت به شما دارند. از نظر روحي بايد برتري خود را به حريف تحميل كرد. همه تنيسورهاي مطرح اين ويژگي را دارند. فكر مي كنم خودم هم چنين ويژگي اي را به دست آورده باشم.» فدرر هنوز تجربه زيادي ندارد. او هم اكنون 21 سال سن دارد و در مقايسه با آندره آغاسي 33 ساله(شماره يك جهان)هنوز فرصت زيادي براي پيشرفت دارد. خود روژه نيز در مصاحبه هايش گفته بود كه حداقل تا 12 سال آينده تصور رسيدن به سطح آغاسي را ندارد.
به هر حال هيچ كس تصور نمي كرد كه روژه در همان دور نخست رولان گاروس را ترك كند. نكته جالب اين است كه لوئيز هورناي پرويي، نفر هفتاد و سوم جهان و كسي كه در سال 2002 او را شكست داده بود، دوباره موفق شد روژه را از ميدان به در كند. دوشنبه هفته گذشته روژه به شكل غيرقابل باوري سه ست را به حريف اش واگذار كرد. او پس از دو ساعت و 11 دقيقه با سري فرو افتاده و نگاهي رو به پايين زمين سرد مسابقه را ترك كرد. آن قدر ناراحت بود كه پيش از رفتن به رختكن نه به كسي امضا داد و نه حاضر شد با خبرنگاران حرف بزند. حتي پس از گذشت مدت زماني از اين ديدار باز هم به نظر مي رسيد كه كلمات توان خروج از دهان او را ندارند. درست مثل شيوه بازي اش كه در وسط استاديوم رولان گاروس ناتوان و باور نكردني بود.
رقيب او لوئيز هورنا يكسال بزرگ تر است و هنوز هم هيچ كس نمي داند كه چه حركتي انجام داد تا توانست روژه فدرر را اين گونه مسخ كند. لوئيز مي گويد: «اگر مي توانستم همان طور كه در اين ديدار بازي كردم، تنيس بازي كنم؛ مسلماً مي توانستم موفقيتي خارق العاده به دست آورم.» اين تنيسور عجيب و ناشناس هنوز كه هنوز است لبخند به لب دارد: «من درست همان طور كه مربي ام گفته بود بازي كردم مي دانستم كه فرصت هايي برايم فراهم مي شود و از همان فرصت ها هم استفاده كردم.» گابريل ماركوس مربي هورنا است و شاگرد خوبش درست پس از پيروزي به تجليل از او پرداخت: «او به من ياد داد كه بازي كنم. پيش از او هيچ چيز از تنيس نمي دانستم. او تمام زندگي ام را متحول كرد.»
در عوض روژه فدرر پس از گذشت مدت زماني گفت: «حالم پس از اين شكست چگونه مي تواند باشد؟ اصلاً خوب نيستم. اين شكست بسيار بزرگ و دردناك بود. از اينكه ناچار شدم به اين زودي از ميدان خارج شوم فوق العاده اندوهگينم.»
روژه فدرر به تنيسوري بدون ضعف معروف شده بود. او از آغاز فصل جاري، با يك پيروزي در مونيخ و رسيدن به فينال رم همه نگاه ها را متوجه خود كرده بود. 12 پيروزي و 2 شكست در كارنامه او بسيار منحصر به فرد به نظر مي رسد. روژه فدرر كه يكي از محبوب ترين هاي تنيس در فرانسه است، هرگز موفق نشده در خاك پاريس آن طور كه بايد و شايد بازي كند. شهرت او بيشتر به واسطه بازي در زمين هاي سرعتي به دست آمده، اما اين اواخر پيشرفت قابل توجهي نيز در زمين هاي خاك رس داشته است. همين موضوع باعث شده بود كه تنيس دوستان فرانسوي روي او حساب زيادي باز كنند. بدترين چيزي كه در اين ديدار به چشم مي خورد حالت ايستادن او بود. به نظر مي رسيد كه روژه را آهار زده و اتوكشي كرده اند. او حتي قادر به مهار ضربه هايي كه بسيار ساده به نظر مي رسيدند هم نبود. اين شرايط جسماني نامناسب به احتمال زياد ناشي از آغاز بسيار رعدآساي اش در اول سال بود. به هر حال حملات رعدآساي اوايل فصل او اين بار به حركاتي كند و بي حاصل تبديل شده بود. در مجموع لوئيز هورنا مرتكب 52 خطا شد. اين تعداد خطا براي يك مسابقه در سه ست رقم كمي نيست. اما روژه 82 اشتباه داشت. او بارها و بارها توپ را به تور پرتاب كرد و ضربات ناهماهنگي هم داشت.
او مي گويد: «زمين ها و توپ ها هميشه تغيير مي كنند. درست است كه توپ هاي اينجا در مقايسه با توپ هايي كه قبلاً استفاده مي كردم نرم تر بودند، اما اين مسئله مشكل خاصي ايجاد نمي كرد.» هر چند روژه ناتوان شده بود، حركت زيادي نمي كرد و ضرباتش با پشت راكت معمولاً افتضاح بود، اما در عوض لوئيز هورنا تحرك بسياري داشت و ضربات مستقيم اش فوق العاده بود. اين تنيسور پرويي مي تواند ادعا كند كه اين پيروزي به دست آمده در دور نخست رولان گاروس، تورنمنتي كه او براي اولين بار در آن شركت كرده است، بزرگ ترين پيروزي او در كل دوران حرفه اي اش است. «اولين حضور در وسط زمين رولان گاروس... هيچ چيزي بهتر از اين نمي توانست برايم پيش بيايد.»
روژه فدرر براي اولين بار نبود كه در خاك فرانسه بازي مي كرد، او پيش از اين هم در دور اول حذف شده بود. حالا ديگر روژه واقعاً ايمان دارد كه خاك فرانسه برايش بديمن است: «سال 2000 كه به مرحله يك هشتم نهايي رسيدم، همه چيز برايم باورنكردني بود. سال 2001 هم كه تا مرحله يك چهارم پيش رفتم چنان احساسي داشتم. سال گذشته و امسال، هيچ چيز خوب پيش نرفت. دوست ندارم فقط به خاطر دو شكست در دور اول از اين تورنمنت متنفر شوم.»