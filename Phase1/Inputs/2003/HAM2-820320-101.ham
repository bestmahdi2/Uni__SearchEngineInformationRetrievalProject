حاشيه اقتصاد
• كرباسيان و جهاني شدن
جهاني شدن عنوان كتابي از يان آرت شولت است كه اخيراً با ترجمه مسعود كرباسيان رئيس كل گمرك ايران به بازار آمده است. كرباسيان در مقدمه اين كتاب نوشته است: در آغاز قرني قرار داريم كه جهاني شدن به عنوان يكي از ويژگي هاي بارز آن است. اين پديده با مفاهيم مختلفي به عنوان «بين المللي شدن»، «آزادسازي»، «جهان گستري»، «غربي كردن» و «قلمروزدايي» مطرح شده است. به عقيده نويسنده اين كتاب، فقط مفهوم آخر است كه به جهاني شدن معناي جديد و شاخص مي دهد، اگر چه روابط فراجهاني پديده كاملاً جديدي نيست. اما طي چهار دهه پاياني قرن بيستم آهنگ و وسعت گسترده آن، كيفيت استثنايي پيدا كرده است. طي سال هاي ياد شده افزايش قابل ملاحظه اي در تعداد، تنوع و تثبيت پديده هاي فرامرزي را شاهد بوده ايم.
جهاني شدن بر تمامي حوزه هاي فعاليت بشري، از جمله جامعه، حكومت، توليد، دانش، امنيت، صلح، عدالت و محيط زيست تاثير گذاشته و موجب تغيير در شيوه تفكر و تلقي انسان ها از روابط اجتماعي شده و در عين حال از آنها تاثير پذيرفته است و متعاقب اين تغييرات اجتماعي، تاثيرات عميق و مهمي بر زندگي روزمره و مراودات انسان ها در ابعاد مختلف آن داشته است. نويسنده كتاب، يان آرت شولت، استاد علوم سياسي در دانشگاه وارويك انگلستان است. نامبرده، در مقاله اي كه در مجله «كوريه دولاپانت» چاپ شده، پنج عامل عمده اي كه جهاني شدن را به وجود آورد و آن را وسعت بخشيد به شرح زير بيان داشته است:
انديشه فراگيري كه به مردم اجازه مي دهد جهان را همچون مكاني واحد تصور كنند.



رشد سرمايه داري در سطح جهاني.
خلاقيت هاي فناوري در عرصه ارتباطات و اطلاعات.
تحول در عرصه تدوين قوانين همانند آزادسازي اقتصادي كه فضاي مناسبي براي تسريع و تسهيل در امر جهاني شدن را مهيا مي سازد.
و سرانجام اين كه شماري از كشورها برخي از قوانين را به منظور كمك به تشكيل انجمن هاي شهروندان بازبيني كردند. مثال واضح تر حالت گذر در كشورهايي است كه قبلاً سوسياليست بودند. اين ها اجازه دادند تا سازمان ها و نهادهاي مدني غيردولتي در كشورهايشان تاسيس شود.
دگرگوني هاي ناشي از جهاني شدن خارج از حيطه توانايي هاي ما بوده، پيامدهايي دربردارد و اين كه اين پيامدها تا چه اندازه داراي آثار و نتايج مثبت يا منفي هستند، عمدتاً بستگي به سياست هايي دارد كه در رابطه با جهاني شدن اختيار مي كنيم. تاكيد بر اين نكته مهم ضروري است كه انتخاب هاي ما نقش اصلي و تعيين كننده در شكل دهي به آينده جهاني شدن و تاثيرپذيري از آن را دارد. جهاني شدن را نمي توان به آساني ناديده انگاشت و از كنار آن بي تفاوت گذشت و يا براي مصون ماندن از تاثيرات آن ديواري به دور خود كشيد. از ديدگاهي، شايد جهاني شدن يك ضرورت تاريخي و پديده اي اجتناب ناپذير و در عين حال برگشت ناپذير باشد. رناتو راجيرو، نخستين رئيس سازمان جهاني تجارت wto، جهاني شدن را به عنوان واقعيتي توصيف كرد «كه همه را در كام خود فرو خواهد برد. »
لازم به توضيح است از زماني كه موضوع wto مطرح شد، به سبب علاقه، مسئوليت و حيطه كاري ام كه در بخش اقتصادي و تجارت است مطالعاتي در اين زمينه ها داشته و جهاني شدن را به عنوان موضوعي جديد دنبال كرده ام. كتاب حاضر را، كه در چارچوب تكوين و تطور جهاني شدن نوشته شده است، جامع تر و مناسب تر ديدم. به همين دليل آن را جهت ترجمه برگزيدم. در اين كتاب، نويسنده به طور موشكافانه آنچه را كه در جهان در حال رخ دادن است تبيين كرده، تاريخچه و علل جهاني شدن را با ادله مختلف و به صورت روايي با استناد به نظرات متعدد صاحب نظران كه در بعضي از موارد كاملاً متناقض نيز هستند ارائه داده است. به همين دليل، در موضوعات مختلف و مرتبط با جهاني شدن، اين كتاب مي تواند به عنوان مرجع مورد استفاده قرار گيرد. زيرا نويسنده تلاش كرده است كه ديدگاه هاي متنوع و گسترده موضوعات و نظريه هاي ضد و نقيض دانشمندان و انديشمندان در حول و حوش موضوع مورد بحث را جمع آوري و عرضه نمايد. بنابراين لزوماً ديدگاه هاي مطرح شده در كتاب مورد تاييد نمي تواند باشد و بر مبناي آيه شريفه «فبشر عبادالذين يستمعون القول فيتبعون احسنه»، با مفاهيم و جنبه هاي مختلف اين پديده، كه كتاب هاي متعددي در مورد آن به رشته تحرير درآمده است، مي توان آشنا شد، تغييراتي را كه در آينده بر اثر جهاني شدن رخ خواهد داد شناخت و به نحو صحيح از اثرات منفي آن جلوگيري كرد. همچنين زمينه هاي فراواني براي بحث و گفت وگو، تحقيق و تفحص براي دانش پژوهان و علاقه مندان به مباحث مرتبط را فراهم خواهد آورد و فتح باب خواهد كرد.
• اينترنت در مسجد
روزنامه اقتصادي دنياي اقتصاد خبر از اتصال 10 مسجد نمونه به اينترنت فيلتر شده داده است. پيرو انعقاد موافقتنامه دستگاه هاي اجرايي در پروژه هاي طرح تكفا، سازمان تبليغات اسلامي نيز دو زير پروژه با عنوان توسعه پايگاه اطلاع رساني در حوزه فرهنگ اسلامي و تجهيز 10 مسجد به صورت نمونه در استان تهران تعريف كرده است كه اين زير پروژه ها با همكاري موسسه فرهنگ و اطلاع رساني تبيان كه سايت اينترنتي جامع با تنوع موضوعات در زمينه هاي معارف اسلامي دارد، در حال اجرا است.
مهندس سعيد مجردي، عضو هيأت مديره موسسه فرهنگي و اطلاع رساني تبيان در گفت وگو با ايسنا گفت: «در زمينه امكانات استفاده از چت به دليل محدوديت هايي كه از باب حضور افراد مزاحم وجود دارد، سيستمي براي عضويت در تبيان ايجاد شده و هم اكنون 14 هزار نفر اعضاي شناخته شده تبيان قادر به استفاده از اتاق هاي چت هستند.»