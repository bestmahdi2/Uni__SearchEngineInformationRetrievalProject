ملوان - پرسپوليس امروز در انزلي
يك روز ديدني در فوتبال جام حذفي
گروه ورزشي: رقابت هاي فوتبال جام حذفي باشگاه هاي ايران در صورت مساعدبودن شرايط جوي در انزلي امروز با انجام يك بازي ديگر پيگيري مي شود.
بعد از برخورد داغ سپاهان - استقلال در نقش جهان كه با شكست سنگين آبي پوشان تهراني همراه بود، امروز پرسپوليس ميهمان ملوان انزلي است.
اين دو تيم چند هفته پيش در انزلي در چارچوب ليگ برتر با هم روبرو شدند كه در ديداري زيبا و پرتحرك به تساوي يك بر يك رضايت دادند.
برخورد امروز اين دو تيم در چارچوب بازي برگشت جام حذفي است. در بازي رفت در ورزشگاه تختي تهران پرسپوليس با دو گل به برتري رسيد و امروز با پشتوانه همان دو گل در انديشه عبور و صعود به مرحله ديگري از جام حذفي است.
واقعيت آنكه با توجه به تحولات بوجودآمده در ليگ برتر فوتبال ايران و تركتازي سپاهاني ها در اين فصل براي كسب قهرماني، دو قدرت قديمي فوتبال ايران استقلال و پرسپوليس حالا به شكل جدي تري بدنبال فتح جام حذفي هستند تا سال آينده هم در زمره نمايندگان فوتبال ايران در باشگاه هاي آسيا باشند.
ملوان اگرچه در انتهاي جدول ليگ برتر حال و روز چندان خوشي ندارد، اما همواره بدليل حمايت هاي تماشاگرانش در انزلي در مقابل استقلال و پرسپوليس محكم ايستاده است. ملوان به هر روي با توجه به نتيجه بازي رفت چاره اي جز ارائه بازي تهاجمي ندارد.
آنها براي صعود راه سختي دارند و تنها در صورت شكست سنگين تيم پرسپوليس مي توانند با جام حذفي وداع نكنند.
پرسپوليس هم با تمام قوا چشم به صعود دارد و پشتوانه دو گل بازي رفت اين دلگرمي را به بازيكنان اين تيم مي بخشد تا با آرامش بيشتري در انديشه مهار تهاجمات حريف باشند.
پرسپوليس امروز بدون پروين است. سرمربي اين تيم بدليل عارضه قلبي و استراحت غايب بزرگ سرخپوشان محسوب مي شود.
از اردوي ملواني ها خبر مي رسد كه شايد امروزآنها پژمان نوري را نداشته باشند. كاپيتان ملوان ها در بازي قبلي اين دو تيم ستاره ميدان بود. او محوري ترين بازيكن ملوان و چند هفته اي است كه با مصدوميت هاي پياپي دست و پنجه نرم مي كند و پس از بازي با فجر سپاسي در شيراز به همين دليل در تمرينات روزهاي اخير تيمش غيبت داشت.