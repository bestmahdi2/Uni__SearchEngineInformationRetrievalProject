يادداشت
بار ديگر جنون گاوي
با وجود اينكه چند روزي به پايان سال 2003 باقي نمانده است، بار ديگر تجارت جهاني و اين بار تجارت گوشت دچار تلاطم و بحران گرديد. اين رويداد دومين بحران بزرگ در تجارت جهاني پس از جنگ تجارت فولاد بين اروپا با آمريكا در سال 2003 مي باشد. بحران اخير در هفته گذشته و با انتشار خبر كشف يك مورد بيماري جنون گاوي در آمريكا آغاز شد. بلافاصله چندين كشور از جمله ژاپن، روسيه، استراليا، چين، مالزي، اندونزي و ديگر كشورهاي شرق آسيا و همچنين كشورهاي خاورميانه، مكزيك و كانادا واردات گوشت از آمريكا را ممنوع كردند. اتحاديه اروپا نيز اعلام كرده است كه به دقت شرايط حاضر را زير نظر دارد ولي در حال حاضر برنامه اي براي كنترل بيشتر واردات گوشت آمريكا ندارد. البته لازم به يادآوري است كه 15 كشور عضو اتحاديه اروپا از چند سال پيش به دليل اعتراض به سلامت گوشتهاي آمريكايي و بالا بودن ميزان هورمون اين گوشتها واردات گوشت گاو از آمريكا را تقريبا قطع كرده اند. اين اقدام اروپائيها كه با محكوميت آنها در سازمان جهاني تجارت نيز مواجه شده عمدتا در واكنش به قطع واردات گوشت از اين كشورها بويژه انگليس از سوي آمريكا در چند سال گذشته به دليل كشف وجود بيماري جنون گاوي صورت گرفته است. علي رغم اينكه انتظار مي رفت اتحاديه اروپا به بهانه تلافي خسارتهاي بحران فولاد و همچنين توجيه سياست ممنوعيت واردات گوشت از آمريكا در صدر كشورهاي تحريم كننده گوشت آمريكا باشد،  در اين زمينه واكنش تند و سريعي از خود نشان نداده است.اما بنظر مي رسد، اتحاديه اروپا قصد بهره برداري از آن براي چانه زني تجاري با آمريكا را دارد. به طور كلي اين بحران زيانهاي اقتصادي زيادي براي آمريكا در ابعاد داخلي و خارجي در پي دارد. در بعد داخلي كاهش مصرف گوشت گاو و فرآورده هاي گوشتي به سرعت خود را نشان داد. اين مساله زيان بخش كشاورزي و دامداري آمريكا و همچنين شركتهاي صنعتي وابسته خواهد بود. در اولين مرحله، بلافاصله ارزش سهام رستورانهاي بزرگ آمريكا كاهش يافت. به طور طبيعي در پي اين مساله، صادرات گوشت و فرآورده هاي گوشتي آمريكا به ديگر كشورها نيز با خساراتي مواجه است. در پي بحران مشابه چند ماه گذشته در كانادا كه منجر به قطع صادرات گوشت اين كشور شد، زياني معادل 3/3 ميليارد دلار نصيب اين كشور شد.