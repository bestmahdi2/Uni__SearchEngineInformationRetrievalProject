صحنه
پنج نمايش جديد در تئاتر شهر
مجموعه تئاتر شهر فعاليت هاي خود را با اجراي پنج نمايش ادامه مي دهد. به گزارش روابط عمومي تئاتر شهر، نام نمايش ها، محل اجرا، نويسنده و كارگردان، ساعت اجرا، مدت اجرا و قيمت بليت به اين شرح است:
* «سوگ سياوش» تالار اصلي - نويسنده و كارگردان: پري صابري، ساعت 30/19، مدت 135 دقيقه. قيمت بليت 4000 تومان.
* «اورفه» تالار قشقايي - نويسنده: محسن حسيني(براساس متون كهن يونان باستان)،
كارگردان: محسن حسيني، ساعت: 30/18، مدت 90 دقيقه،  قيمت بليت 1500 تومان.
* «قهوه تلخ» تالار سايه - نويسنده و كارگردان: شبنم طلوعي، ساعت 30/19، مدت 110 دقيقه، قيمت بليت 1500 تومان.
* «لوله» تالار كوچك(شماره 2)، نويسنده: مهرداد راياني مخصوص، كارگردان: نيما دهقان، ساعت 30/18، مدت: 80 دقيقه، قيمت بليت: 1000 تومان.
* «هشتمين خوان» تالار نو، نويسنده: محمد رضايي راد، كارگردان: آرونددشت آراي، ساعت 30/18، مدت 70 دقيقه، قيمت بليت: 1000 تومان.
گيشه تئاتر شهر هر روز به جز شنبه ها از ساعت 16 الي 19.
«قهوه تلخ»
نمايش «قهوه تلخ» نوشته و كار «شبنم طلوعي» در تالار سايه مجموعه تئاتر شهر به روي صحنه رفت.
اين نماش كه در آبان ماه در جشنواره جاده ابريشم در شهر مولهايم در كشور آلمان اجرا شد، درباره هفت جوان با هفت دغدغه و هفت نگاه مختلف است. اينها مهمان قهوه تلخ  اند تا بدانيم و بدانند كه در اين نزديكي خبري است. قهوه تلخ حكايت درنگ است و فرياد … در اين نزديكي خبري است!
«قهوه تلخ» كه سال گذشته در بخش مسابقه بيست و يكمين جشنواره بين المللي تئاتر فجر به اجرا درآمد برنده سه جايزه بازيگري، طراحي صحنه و كارگرداني شده است. طراحي صحنه نمايش را «سيامك احصايي» انجام داده است و «مهرداد ضيايي، كوروش تهامي، ستاره اسكندري، احمد مهرانفر، محمدرضا حسين زاده، مهدي پاكدل و نسرين نصرتي» بازيگران نمايش هستند.
«قهوه تلخ» هر روز به جز شنبه ها در تالار سايه مجموعه تئاتر شهر در ساعت 30/19 به اجرا درمي آيد.
3500 تماشاگر با 14 اجرا



3500 تماشاگر، از نمايش «خاطرات هنرپيشه نقش دوم» ديدن كردند.
اين نمايش به نويسندگي بهرام بيضايي و با كارگرداني هادي مرزبان تاكنون 14 اجراي خود را در تالار سنگلج پشت سر گذاشته است.
تالار هنر نيز، همچنان پذيراي دو نمايش «پينوكيوي كوچك من»(توسكا واقدي)و «ايران من»(فريبا رييسي)است، كه نمايش نخست پس از 41 اجرا، 3752 تماشاگر را به اين تالار كشانيد و «ايران من» نيز كه تاكنون 22 اجراي خود را پشت سر گذاشته، 1205 تماشاگر داشته است.
خاطرات يك دزد در خانه خورشيد
نمايش خاطرات يك دزد، كار گروه تئاتر صلح با ترجمه مديا كاشيگر و به كارگرداني كامبيز اسدي در تالار خانه خورشيد مجموعه تئاتر شهر به روي صحنه رفت.
به گزارش روابط عمومي تئاتر شهر، اين نمايش، بازخواني از پنج اثر سياها، زير مراقبت شديد، كلفت ها، چهار ساعت در شتيلا و بهار خواب نوشته ژان ژنه است كه مديا كاشيگر و كامبيز اسدي آن را بازخواني كرده اند.
در نمايش خاطرات يك دزد، حسين ذوقي، زهرا شايان فر، بابك اكبري فراهاني، الهام كردا، رامين سياردشتي و آزاده چاووشي به ايفاي نقش مي پردازند.
طراحي صحنه نمايش با رامين سياردشتي و طراحي لباس با الهام كردا و موسيقي نمايش از بهمن روشني بوده است.
همچنين علي اكبر عبدالعلي زاده كارگردان فني نمايش است.
تالار خانه خورشيد پس از وقفه يك ساله در فعاليت هايش با اجراي اين نمايش فعاليت خود را از سر مي گيرد. نمايش خاطرات يك دزد هر روز به جز شنبه ها ساعت 45/18 در تالار خانه خورشيد مجموعه تئاتر شهر به روي صحنه مي رود.
«تب» آماده نمايش



تب به كارگرداني و نويسندگي رضا كريمي، داستان انتقام با نقشه يك سرقت است.
در اين فيلم كه هم اكنون آماده نمايش است حميد فرخ نژاد، امين حيايي، لعيا زنگنه، سعيد پورصميمي،  حديث فولادوند و داريوش ارجمند به ايفاي نقش مي پردازند. ساير عوامل فيلم عبارتند از: مدير فيلمبرداري: اصغر رفيعي جم، صدابردار: جهانگير ميرشكاري، تدوين: داريوش آشوري، منشي صحنه: طاهره قاسمي، موسيقي:  سعيد انصاري و سرمايه گذاران: عزت ا... جامعي، حميد آبگينه و عباس رمضان پور.
موسيقي هم نفس نواخته مي شود...



با پايان يافتن مراحل تدوين و صداگذاري فيلم سينمايي «هم نفس»به كارگرداني مهدي  فخيم زاده، فردين خلعتبري ساخت موسيقي متن آن را آغاز كرد. تهيه كنندگي هم نفس را مرتضي شايسته بر عهده دارد.
اين فيلم كه يك طنز موقعيت است جهت حضور در بيست و دومين جشنواره فيلم فجر آماده مي شود و بازيگراني همچون: مهدي فخيم زاده، رويا نونهالي، مريلا زارعي، ناصر آقايي، افسانه ناصري، مصطفي طاري، فرهاد شريفي، اصغر حيدري، متين عزيز پور و الينا اكبرزاده در آن به ايفاي نقش پرداخته اند.
خلاصه داستان:بهروز(مهدي فخيم زاده)كه سابقه بيماري رواني دارد به طور اتفاقي با زني به نام شيرين(رويا نونهالي)آشنا مي شود. اين دو تصميم مي گيرند با هم ازدواج كنند، اما اطرافيانشان براي آنها مشكلاتي را به وجود مي آورند. در اين بين خانم دكتر معتمدي(مريلا زارعي)به كمكشان مي آيد و اين خود ماجراهايي را به همراه دارد كه...
سربازهاي جمعه با سرعت پيش مي روند...



فيلمبرداري «سربازهاي جمعه»، بيست و چهارمين اثر سينمايي مسعود كيميايي كه از روز جمعه دوم آبان ماه به مديريت محمود كلاري در تهران آغاز شده بود، همچنان ادامه دارد و به نظر مي رسد اوايل آذرماه شاهد پايان يافتن آن باشيم.
محمدر ضا فروتن، بهرام رادان، پولاد كيميايي، پژمان بازغي، بهزاد جوانبخش، بيژن امكانيان، انديشه فولادوند و مريلا زارعي بازيگران اصلي اين فيلم هستند.
كيميايي و گروهش در تلاشند تا با سربازهاي جمعه در بيست و دومين جشنواره فيلم فجر حضور يابند. اين فيلم محصول هدايت فيلم است و مرتضي شايسته، تهيه كنندگي آن را برعهده دارد.
خلاصه داستان: سربازهاي جمعه داستان چهار سرباز است كه يك شبانه روز به همراه گروهبانشان براي گذراندن مرخصي به تهران مي آيند. اين روز تعطيل، برايشان حوادثي را در پي دارد كه...
معادله وحيد زاده ادامه دارد...



تاكنون 85 درصد از فيلمبرداري چهارمين اثر سينمايي ابراهيم وحيد زاده با عنوان «معادله» انجام شده است و طبق برنامه ريزي انجام شده اواخر آبان ماه پايان خواهد يافت.
خلاصه داستان: يك نابغه رياضي به نام «بيژن» براي اين كه بتواند با هم دانشگاهي اش «زهره» ازدواج كند، تصميم مي گيرد تا معادله چند مجهولي  زندگي خود را از طريق پدرش حل كند، اما مشكل اينجاست كه پدرش او را به فرزندي قبول ندارد و اين خود ماجراهايي را به همراه دارد كه...
دختر ايروني عيد فطر اكران مي شود



فيلم سينمايي دختر ايروني به كارگرداني محمد حسين لطيفي و تهيه كنندگي يدا... شهيدي همزمان با عيد  سعيد فطر در گروه سينمايي استقلال اكران خواهد شد. اين فيلم كه از مضموني طنز آميز برخوردار است پس از فيلم هاي سرعت و عينك دودي سومين اثر سينمايي لطيفي در مقام كارگردان محسوب مي شود.
خلاصه داستان: مريم(هديه تهراني)كه سال هاست علي رغم داشتن خواستگاران متعدد تن به ازدواج نداده، به دليل خودكشي يكي از نزديكانش به خاطر اين كه در طول عمر هيچ خواستگاري نداشته و بسيار مشتاق ازدواج است، تصميم مي گيرد در يك اقدام جسورانه براي او به خواستگاري برود اما...