واژه گزيني در حوزه هاي تخصصي
پاسخي به «حكايت واژه هاي تخصصي انفورماتيك»
در تاريخ 10 بهمن 81، مطلبي در روزنامه همشهري با عنوان «حكايت واژه هاي تخصصي انفورماتيك» منتشر گرديد كه در آن، ضمن ارائه چند پيشنهاد، به تشريح و نقد فعاليت هاي «گروه واژه گزيني رايانه فرهنگستان زبان و ادب فارسي» پرداخته شد كه فرهنگستان در تاريخ 11/4/82 جوابيه  براي آن ارسال كردندكه جهت اطلاع خوانندگان عيناً به چاپ مي رسد.
به طور كلي، واژگان شناسي(terminology)يك «دانش» است كه امروزه از مباحث و موضوعات معيني تشكيل مي گردد. خلاصه اين دانش مي تواند مراحل واژه گزيني را نيز نشان  دهد.
تدوين و انتخاب معادلهاي فارسي براي واژگان انگليسي، به سه مرحله كار نياز دارد:(1)پردازش اطلاعات،(2)اشاعه اطلاعات، و(3)مطالعه فرايند كاربرد واژگان در جامعه.
در مرحله پردازش اطلاعات، بايد با استناد به «واژگان» موجود فارسي، و مطالعه معني «واژگان» و «مقايسه همزمان «واژگان» با يكديگر، «سازگاري» و «تماميت» هر مجموعه از «واژه ها» آزمايش شود. در گروه واژه گزيني رايانه نيز اين مطالعه انجام مي شود. به عبارت ديگر، نخست مجموعه هاي واژگان مرتبط با يكديگر و معادل هاي فارسي موجود آنها از منابع مختلف جمع آوري و در كاربرگه هاي مرتبط ثبت مي شوند، و سپس، با ارائه تعريف و مثال بافتي براي هر واژه و قرار دادن واژگان مرتبط و تركيبات و مشتقات آن در كاربرگه واژه يك «مدرك» به دست مي آيد كه در آن، اطلاعات گوناگون متعلق به يك واژه ثبت شده است.
پس از آماده شدن كاربرگه واژه، اعضاي گروه رايانه درباره معادل هاي فارسي مناسب براي آن، بحث مي كنند و در مواردي به مشورت با كارشناسان خارج از گروه نيز مي پردازند. علاوه بر اين، هر از چندگاهي پيشنهادهايي از سوي كارشناسان و فرهنگ نويسان خارج از گروه مي رسد كه گروه به دقت به مطالعه آنها مي پردازد و در مواردي به اصلاح كاربرگه ها مي انجامد. گروه رايانه همواره از اشخاص و سازمانهايي كه پيشنهادهاي خود را ارسال داشته اند، به طور كتبي تشكر كرده است. بنابراين، گروه رايانه از همكاري كارشناسان و سازمانهاي خارج از گروه به ويژه شوراي محترم عالي داده ورزي(انفورماتيك)كشور، مشتاقانه استقبال مي كند. مسلماً اين همكاري مي تواند سرعت و دقت واژه گزيني را افزايش دهد.
به هر حال، پس از اتمام مراحل واژه گزيني يك يا چند مجموعه از واژگان، كاربرگه ها به شوراي واژه گزيني فرهنگستان تقديم مي شود و در پي برگزاري چند جلسه در شورا، اعضاي گروه به تشريح واژگان دفاع از معادل هاي انتخابي خود مي پردازند و در نهايت شوراي واژه گزيني فرهنگستان آنها را با اعمال پاره اي اصلاحات تصويب مي كند. سپس اين واژه ها به نظرخواهي عموم(از طريق خبرنامه فرهنگستان و رسانه ها)و افراد ذيصلاح گذاشته مي شود و پس از چندماه، يك بار ديگر، واژگان در حضور اعضاي پيوسته فرهنگستان زبان و ادب فارسي تشريح مي گردد و در صورت تصويب، به تأييد رياست محترم جمهوري مي رسد تا مطابق قوانين مصوب، واژگان، در رسانه ها و مكاتبات اداري و برخي امور ديگر به كار برده شوند.
(2)در مرحله اشاعه اطلاعات، واژگان مصوب به رسانه هاي قوي نياز دارند تا عملاً و واقعاً در جامعه به كاربرده شوند. رسانه هايي قوي محسوب مي شوند كه يا مورد اعتماد مخاطبان باشند يا مخاطبان بتوانند برخي مشكلات خود را در تأمين اطلاعات، از طريق آنها حل كنند. اما رسانه ها را افراد و سازمانها به كار مي برند و بنابراين، به ويژه در موضوعات و رويدادهاي علمي و فرهنگي، اشاعه اطلاعات عملاً به دست  كارشناسان و سازمانهاي تخصصي صورت مي گيرد. براي مثال، استفاده واژگان مصوب رايانه توسط سازمانهاي موجهي همچون شوراي عالي داده ورزي(انفورماتيك)كشور در رسانه ها، اشاعه اطلاعات واژه گزيني را تسريع مي بخشد. سرعت ورود واژگان خارجي رايانه به زبان فارسي به قدري است كه بدون اشاعه اطلاعات بسيار سريع، مشكلات فراواني در كاربرد متون علمي فارسي و حتي در گنجينه واژگان فارسي پديد مي آيد.
(3)مرحله مطالعه فرايند كاربرد واژگان در جامعه، به طور طبيعي بايد پس از اشاعه صورت پذيرد. بدين منظور كه گروه واژه گزيني رايانه به مطالعه متون فارسي منتشر شده بپردازد، كاربرد واژه هاي رايانه براي اصلاح روش هاي مورد استفاده گروه مفيد و ضروري است.
در اينجا بي مناسبت نيست كه اشاره شود جستجو در وب گاه هاي روزنامه ها و راديو و منابع اطلاعاتي اينترنتي براي مطالعه واژگان فارسي چند مشكل حل نشده دارد كه اصولاً جستجو را غيرممكن مي سازد. زيرا جستجوي بدون ثبت نتايج نمايه سازي شده و رده بندي شده براي امور واژه گزيني هيچ ارزشي ندارد. البته بي توجهي ميكروسافت و يونيكد به حروف ويژه فارسي(غير از عربي)شايد براي آن سازمانها طبيعي باشد، اما براي ما فارسي زبانان مسئله بسيار مهمي است كه بايد به عنوان فوري ترين و ضروري ترين مسئله نگارش الكترونيكي فارسي مرتفع گردد.
شوراي محترم عالي داده ورزي(انفورماتيك)برخي از معادل هاي مصوب گروه را نيز معرفي فرموده اند، اما همچنان كه اشاره شد هنوز همه واژگان مصوب گروه رايانه مورد تصويب شوراي واژه گزيني و اعضاي پيوسته فرهنگستان قرار نگرفته است. واژگان رايانه مصوب فرهنگستان در پي تأييد رياست جمهوري، به صورت جزوه هايي منتشر مي شوند كه تاكنون يك جزوه آن با 105 واژه منتشر شده و جزوه دوم نيز در دست تهيه است.
همچنين، وب گاه فرهنگستان و سيستم ارتباطات الكترونيكي آن، طراحي شده و واژه هاي مصوب در دسترس همگان قرار گرفته است. بدين ترتيب، امكانات بيشتري براي نقد گروه رايانه و برقراري ارتباط با اعضاي گروه فراهم شده است.