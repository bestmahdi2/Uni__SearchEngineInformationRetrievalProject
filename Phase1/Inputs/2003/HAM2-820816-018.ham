نقطه ديد
زنان به كسر خواب توجهي ندارند
پژوهشگران علوم پزشكي مي گويند زنان با توجه به مسئوليت هاي فراواني كه در محيط كار و خانواده دارند اغلب با كم خوابي روبه رو هستند ولي از عواقب اين مسئله بي خبرند.
به گزارش پايگاه خبري هلث اسكات در اينترنت، دكتر مي ير كرگر از مركز بررسي اختلالات خواب در بيمارستان سن بونيفيس در مانيتوبا مي گويد: اختلالات مربوط به خواب در زنان شايع است.
وي مي افزايد: با اين كه مردان نيز دچار اختلالات خواب مي شوند ولي اختلالات خواب در زنان به علت مسايلي همچون نياز به شير دادن به نوزاد و بي خوابي هاي ناشي از بارداري، مسايلي منحصر به فرد در آنان است.
دكتر سوزان گريفين متخصص اعصاب و روان و استاد دانشگاه جورج تاون مي گويد: بسياري از زنان نمي دانند كه دچار كم خوابي و مستعد ابتلا به اختلالات خواب هستند.
به گفته اين متخصص، برخي از زنان فكر مي كنند دچار بيماري افسردگي شده اند در حالي كه در معاينه آنان درمي يابيم كه ديروقت مي خوابند و مجبورند به علت مسايل كاري و خانوادگي، صبح زود از خواب برخيزند.
دكتر گريفين مي گويد: زنان تمايل ندارند به كم خوابي خود فكر كنند و تنها زماني به اين مسئله توجه مي كنند كه ارتباط مستقيمي بين مشكلاتشان و كم خوابي آنها وجود داشته باشد. دكتر گريفين افزود: براي زنان و مردان، بين هفت تا هشت ساعت خواب شبانه چيز مناسبي است و بهتر است با ورزش و تغذيه مناسب همراه شود.



علايم بيماري هاي قلبي از دوران نوجواني ايجاد مي شوند
پژوهشگران علوم پزشكي اعلام كردند نوجواناني كه عوامل خطرزاي بيماري هاي قلبي - عروقي را دارند در معرض خطر بروز بيماري قلبي در سنين دهه 3 و 4 عمر خود هستند.
به گزارش خبرگزاري فرانسه از شيكاگو، تحقيقات پژوهشگران فنلاندي در دانشگاه توركو كه بر روي بيش از 2 هزار و 200 نفر در سنين 3 تا 18 سال انجام شد و 21 سال بعد نيز مجدداً بر روي اين گروه تكرار شد، نشان داد روند ضايعه اترواسكلروز يا سفت شدن ديواره عروق كه ناشي از تجمع بافت چربي در ديواره سرخرگ ها است و در بزرگسالي روي مي دهد از دوران نوجواني سير خود را آغاز مي كند.
محققان فنلاندي از امواج ماوراي صوتي براي بررسي عروق كاروتيد كه در گردن قرار دارند و خون را از قلب به مغز مي رسانند استفاده كردند. مطالعه دانشمندان در دانشگاه تولانه در نيواورلئان آمريكا نيز مويد نتايج به دست آمده از تحقيق دانشمندان فنلاندي است.
روش جديد پزشكان
براي درمان پلاك هاي چربي عروق
پژوهشگران كلينيك كليولند در آمريكا روش درماني را آغاز كرده اند كه از طريق آن مي توان تعداد پلاك هاي چربي موجود در عروق را كم كرد.
به گزارش پايگاه خبري وب ام دي در اينترنت، دكتر استيون نيسن در اين كلينيك قلبي - عروقي، با تزريق ماده اي به نام - اپو اي وان ميلانو - به تعداد پنج بار در هفته به بيماراني كه دچار بيماري قلبي حاد ناشي از پلاك هاي چربي بودند موفق به درمان آنان شد.
وي گفت هيچ كس تصور نمي كرد كه پلاك هاي چربي عروق خوني اين بيماران با اين سرعت شگفت آور كاهش يابند.
دكتر دانيل ريدر از دانشگاه پنسيلوانيا مي گويد: كسي تصور نمي كرد بتوان با اين سرعت از حجم پلاك هاي عروق كاست، اين روش، راه درماني بسيار خوبي براي عروق دچار اترواسكلروز است.
ماده اپو اي وان ميلانو در سال 1979 نخستين بار در خون مردي از اهالي ميلان كشف شد كه با وجودي كه خونش انباشته از چربي بود ولي اثري از پلاك هاي خوني در عروق وي و بيماري اترواسكلروز با سخت شدن ديواره سرخرگ ها، به سبب تجمع چربي،  در وي ديده نمي شد.
مطالعات بعدي نشان داد كه اين ماده با پيوستن به پلاك هاي عروق خوني مي تواند سبب فشرده و كم شدن حجم آنان شود.
دكتر نيسن اين دارو را بر روي 55 بيمار آزمايش كرد و نتايج را با 36 بيمار قلبي كه اين درمان را دريافت نكرده بودند مقايسه كرد و متوجه تاثير فوق العاده اين داروي جديد شد.