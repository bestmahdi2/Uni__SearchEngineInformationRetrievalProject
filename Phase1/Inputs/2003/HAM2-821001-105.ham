محدوديتهاي تيم ملي فوتبال ايران
گروه ورزشي: افتتاح آكادمي فوتبال به منزله اولين گام مثبت جهت انجام كارهاي زيربنايي در فوتبال ايران است. زيرا اينك شرايط كار براي تمامي رده هاي سني به شكلي عالي مهياست و در غير اين صورت نمي توان در انتظار كسب نتايج مطلوب توسط تيم هاي رده سني مختلف بود.
برانكو ايوانكوويچ در گفت وگو با ايسنا گفت: تصور مي كنم ايجاد چنين پروژه اي، راه كاري اساسي براي ساير باشگاه هاي فوتبال ايران در شهرهاي مختلف باشد كه دست به ابتكار عمل بزنند، زيرا بدون در دست داشتن چنين امكاني و ايجاد زير ساخت هاي لازم، نمي توان انتظار پيشرفت داشت و به دنبال كشف استعدادها بود، لذا در مجموع از عملي شدن چنين پروژه اي خوشحال هستم.
سرمربي تيم ملي فوتبال بزرگسالان درباره زمان مورد نياز جهت ثمردهي اين آكادمي، تصريح كرد: فوتبال ورزشي بسيار سخت و پيچيده است كه نمي توان انتظار داشت يك شبه نتايج مورد نظر كسب شود. براي كشف يك بازيكن خوب، حداقل 8 سال نياز به انجام تمرينات روزانه است كه به معناي انجام آموزش هاي لازم از ده سالگي است تا در سن 18 يا 19 سال، بازيكن به شرايط ايده آل دست يابد. كشورهايي مانند كره و ژاپن از 15 سال قبل كارهاي زيربنايي خود را آغاز كرده اند كه اينك به اهداف خود به تدريج دست يافته و خواهند يافت.
وي در پاسخ به اين سئوال كه آيا وي نيز با نظر بن همام، از جهت جايگاه ايران به عنوان تيم سوم آسيا موافق است يا خير؟ گفت: در فوتبال تنها نتيجه ملاك مي باشد. به عنوان مثال 28 سال است كه ايران به المپيك راه نيافته و يا نتوانسته در جام ملت هاي آسيا عنوان قابل توجهي كسب كند. اينكه بازيكنان بسيار خوبي مانند هاشميان، مهدوي كيا، رضايي و... را در اختيار داريم كه در ليگ هاي اروپايي بازي مي كنند، بحث ديگري است و هرگز نمي توان ادعا كرد كه ايران جلوتر از ژاپن و كره به عنوان تيم هاي حاضر در جام جهاني و يا عربستان كه در هر دوره به جام جهاني صعود مي كند، قرار دارد. لذا نتايج را بايد ملاك اصلي هر گونه قضاوت ديد.
سرمربي تيم ملي فوتبال بزرگسالان يادآور شد: تلاش جمعي باعث ارتقاي فوتبال آسيا خواهد شد. البته احتمال اشتباه در چگونگي مراحل اجراي اين پروژه ها وجود دارد اما به تدريج و با كسب تجارب بيشتر، به حداقل خواهد رسيد، دقيقا همانند ليگ برتر ايران كه پس از سه سال به مراتب از پيشرفت محسوس تري نسبت به دور اول برخوردار شده است.
برانكو همچنين در خصوص تداخل احتمالي برنامه هاي مسابقات تيم ملي بزرگسالان يادآور شد: اگر برنامه هاي اعلام شده(مقدماتي جام جهاني و جام ملتهاي آسيا)ثابت باشد، احتمال تداخل وجود دارد و عدم در اختيار داشتن فرصت كافي در جهت رسيدن به آمادگي مورد نظر، بر مشكلات موجود خواهد افزود.