نخستين جشنواره ميراث وطن خواهي برگزار مي شود
گروه علمي فرهنگي: نخستين جشنواره ميراث وطن خواهي با هدف معرفي اقوام آذري و نقش آنان در حفظ مرزهاي آن ديار در طول تاريخ، توسط انجمن تازه تاسيس هنرمندان دوستدار ميراث فرهنگي برگزار خواهد شد.
به گزارش ميراث خبر اميد شريف موسوي يكي از اعضاي هيات مؤسس انجمن هنرمندان دوستدار ميراث فرهنگي كه با نام اختصاري ميراث هنر فعاليت مي كند، درخصوص برگزاري اين جشنواره گفت: ميراث هنر، در نخستين گام فعاليتهاي خود، با همكاري وزارت دفاع و پشتيباني نيروهاي مسلح، سازمان ميراث فرهنگي و تعدادي از تشكل هاي غيردولتي، قصد دارد هر ساله در قالب جشنواره ميراث وطن خواهي، به بررسي نقش يكي از اقوام ايراني در دفاع از مرزهاي كشور بپردازد. در نخستين جشنواره ميراث وطن خواهي به بررسي نقش اقوام آذري در دفاع از ايران، به خصوص در حماسه چالدران و 8 سال دفاع مقدس پرداخته مي شود. به گفته موسوي، اولين جشنواره ميراث وطن خواهي، در بخش هاي فيلم كوتاه و مستند، شعر و مقاله نويسي، مسابقه مردمي و چند بخش جنبي نظير مسابقات ورزشي و نمايشگاه هاي هنري برگزار مي شود. مسابقه مردمي در سه گروه، دانش آموزي، دانشجويي و آزاد انجام خواهد شد.