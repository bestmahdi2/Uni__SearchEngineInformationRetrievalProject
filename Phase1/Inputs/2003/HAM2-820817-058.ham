نمايندگان مجلس:
تشكيل كميته حل مشكل ازدواج جوانان ضروري است
تشكيل كميته اي با كمك دولت براي حل مشكل ازدواج جوانان ضروري است.
جلال جلالي زاده نماينده  مردم سنندج در مجلس ششم در گفت وگو با خبرگزاري دانشجويان ايران در خصوص علت تاخير در ازدواج جوانان و افزايش سن ازدواج در كشور گفت: در خصوص تاخير ازدواج جوانان ايران مي توان به علت هاي مختلفي اشاره كرد كه مهم ترين اين علل به مشكلات مادي و مسايل معيشتي و عدم اشتغال برمي گردد.
وي افزود: عدم اشتغال و عدم اميد به آينده در بين جوانان به ويژه در بين پسران باعث عدم گرايش آنها به سمت ازدواج و تشكيل خانواده بوده است.
هم چنين بالا بودن سطح انتظارات خانواده دختر و افزايش سطح تحصيلات دانشگاهي در بين دختران و عدم آشنايي و ارتباط موجب شده كه امروز ما با سيل مجردين اعم از دختر و پسر مواجه شويم.
عضو كميسيون فرهنگي مجلس معتقد است: با توجه به آن كه جمعيت زنان روز به روز در كشور در حال افزايش است و متعاقب آن با توجه به اين كه شاهد بالا رفتن سن ازدواج در كشور هستيم؛ به نظر مي رسد كه كشور ما با بحران مهمي در اين مورد مواجه است و اين امر موجب سرخوردگي، افسردگي و مهاجرت جوانان به خارج از كشور مي شود.
وي افزود: براي حل اين مشكل بايد سازمان هاي دست اندركار امور جوانان به ويژه سازمان ملي جوانان و وزارتخانه هاي مختلف دست به دست هم دهند و هم چنين در اين راستا بايد كميته و هيأتي تشكيل شود تا با پي گيري موضوع و بررسي آن از جوانب مختلف، جوانان را براي تامين نيازهاي حياتي شان و تشكيل خانواده كمك كند و با ارايه ي آموزش هاي لازم و توجيهات مختلف و با در اختيار قرار دادن مسكن ارزان قيمت به جوانان و ايجاد اشتغال از بالا رفتن سن ازدواج جلوگيري نمايند؛ چرا كه افزايش سن ازدواج زيان هاي بزرگ، ناهنجاري ها و آسيب هاي مهم اجتماعي، فرهنگي، سياسي و اقتصادي، براي كشور به همراه خواهد داشت.
الهه كولايي نماينده  مردم تهران در مجلس شوراي اسلامي نيز در اين زمينه به(ايسنا)گفت: توجه نهادهاي حكومتي به مسئله ازدواج جوانان نبايد به صورت شعار و برنامه هاي كوتاه مدت و محدودنگرانه باشد، بلكه ترويج ازدواج آسان در جاي خود قابل تقدير است، اما مشكل افزايش سن ازدواج را حل نخواهد كرد و در اين راستا مسئله مهم تر ايجاد و فراهم آوردن امكانات مناسب براي پايداري ازدواج است.
وي در ادامه تأكيد كرد: بدون ترديد مزاياي توصيه، نصحيت و يا برشمردن مزاياي ازدواج در سنين مناسب براي بسياري از مردم روشن است، اما تامين امكانات اوليه براي شكل گيري ازدواج وظيفه دولت است.
نماينده مردم تهران با بيان اين كه مطمئنا عوامل اقتصادي بيشترين نقش را در افزايش سن ازدواج جوانان ايفا مي كنند تصريح كرد: تا زماني كه امكان تامين حداقل هاي زندگي مشترك و در راس آن تامين مسكن براي جوانان چشم انداز روشني پيدا نكند، روند افزايش سن ازدواج جوانان افزايش خواهد داشت.