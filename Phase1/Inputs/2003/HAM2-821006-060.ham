نخستين برآورد از تعداد تلفات و مجروحان زلزله بم
رئيس ستاد حوادث غير مترقبه كرمان اعلام كرد حداقل تلفات زلزله بم تا ساعت 22 ديروز 15 هزار نفر برآورد مي شود.مقامات محلي در استان كرمان براساس آمارهاي دريافتي از مراكز بيمارستاني، درمانگاهي و امدادي نيز مي گويند كه حداقل 30 هزار نفر در جريان زمين لرزه دهشتناك روز جمعه در شهرستان بم زخمي شده اند.



مجروحيني كه نياز به درمان اوليه داشتند در محل درمان شدند و افرادي كه آسيب بيشتري ديده اند، به بيمارستان هاي استان و استان هاي همجوار اعزام شدند.
امدادرساني ادامه دارد و به دستور مقام معظم رهبري و رياست جمهوري همه ارگان هاي دولتي براي ياري آسيب ديدگان بسيج شده اند.
وقوع چند پس لرزه در شهرستان بم
10 پس لرزه شهرستان بم را لرزانده است. بنا بر اعلام مركز ژئوفيزيك دانشگاه تهران شديدترين اين پس لرزه ها 3/5 درجه در مقياس ريشتر بوده است.
مؤسسه ژئوفيزيك دانشگاه تهران شدت پس لرزه ساعت 17 و 38 دقيقه و 22 ثانيه شهرستان بم را 6/4 درجه در مقياس امواج دروني اعلام كرد.
به گزارش مؤسسه ژئوفيزيك دانشگاه تهران، وقوع پس لرزه حوالي شهرستان بم واقع در استان كرمان اعلام شده است.
به گزارش خبرنگار همشهري عليرغم مشكلات ديد در شب براي خلبانان و ممنوعيت پرواز در شب، باتوجه به عمق فاجعه و ضرورت كمك رساني به آسيب ديدگان خلبانان اعزامي به منطقه بم تا پاسي از شب به پرواز خود ادامه دادند.
اين گزارش همچنين حاكي است مردم شهرهاي نزديك بم اولين كساني بودند كه در صحنه كمك رساني به مردم آسيب ديده حاضر شدند. هم اكنون نيز گروههايي از زنان و مردان شهرهاي اطراف با تهيه آذوقه و لباس به كار تغذيه و اسكان آوارگان مشغولند. گروهي ديگر ازمردم در جلو بيمارستان ها و مراكز امدادي شهرهاي كرمان تجمع كرده و در حال اهداء خون به مجروحان آسيب ديده از زلزله هستند.
برخي از اهالي كرمان، در گفت وگو با خبرنگاران ما اظهار داشتند بسياري از مردم، به محض اطلاع از وقوع زلزله، با وسايل شخصي به سوي بم شتافتند و تقريبا قبل از اين كه مسئولان محلي از استان و ساير نقاط كشور در شهر زلزله زده بم حاضر شوند، مردم در حال كمك رساني به زلزله زدگان بودند.
براساس اين گزارش، حدود ساعت 12 ظهر ديروز، شهر در سكوتي وهم انگيز فرورفته بود و تقريبا هيچ نمادي از مدنيت در شهر به چشم نمي خورد و مردم به همراه تمامي ارگان ها و نهادهايي كه در چنين ايامي مي توانند ياور آنها باشند، به يكباره در امواج چندريشتري زلزله بلعيده شده بودند و خانه هاي آنها، آوار و گورهاي ناخوانده آنها شده بود.
شامگاه ديروز و نيز ديشب كرمان و ديگر شهرهاي استان كرمان كه نزديك بم هستند، حال و هواي خاصي داشت و در تمام محله ها و كوچه پس كوچه هاي شهر، مردم در تدارك آماده ساختن غذاي ساده و جمع آوري پتو براي ارسال به بم بودند. همچنين بسياري از مردم كرمان، به ويژه بانوان، درحالي كه اشك در چشمان آنها حلقه زده بود، در پايگاه هاي انتقال خون حاضر شده بودند،  به طوري كه پزشكان و دستياران آنها، قادر به پاسخگويي كامل نبودند.به گزارش خبرنگار ما با فرارسيدن شب و كندشدن آواربرداري، صداي ضجه و ناله زلزله زدگان در گوشه گوشه شهر بم به گوش مي رسد.در كوچه هاي منتهي به خيابان هاي مركزي شهر، مردمي كه از اين حادثه جان سالم بدر برده اند با برافروختن آتش تلاش دارند با هر وسيله افراد گرفتار آمده در زير آوارها را خارج كنند.
خطوط انتقال برق تخريب شده است و شهر در تاريكي بسر مي برد و تنها روشنايي، چراغ خودروهاي امدادي است كه همچنان در تلاش براي ياري زلزله زدگان هستند.



به گزارش خبرنگار ما لشگر 41 ثارالله از اولين ساعات وقوع فاجعه با تمام توان در صحنه حاضر و به كمك آسيب ديدگان شتافت. فرماندهان نيروي هوايي، زميني و رئيس ستاد مشترك سپاه پاسداران نيز با حضور در منطقه حادثه ديده به هماهنگي عمليات امداد و نجات پرداختند.
اين گزارش همچنين حاكي است سپاه پاسداران با 6 فروند هواپيماي آنتونوف، 4 فروند ايليوشين و 6 فروند بالگرد به صورت شبانه روزي به كار انتقال مجروحان و حمل آذوقه براي آسيب ديدگان مشغول هستند.
بنابر اين گزارش 2000 بسيجي از استان كرمان در شهر بم به كار امداد و نجات مشغولند و بسيجيان استان هاي همجوار نيز درحال كمك به روستائيان هستند.گزارش هاي ديگر از منطقه حاكي است بيشترين تخريب و تلفات در مناطق روستايي صورت گرفته كه خانه ها كم استحكام و گلي است.
كمك هاي كميته امداد
100 تن كمك هاي امدادي كميته امداد امام خميني(ره)جمعه شب براي ياري زلزله زدگان بم وارد اين شهرستان شد.كمك ارسالي شامل تجهيزات امدادي و وسايل اوليه زندگي مي شود.
زلزله زدگان شهرستان بم باتوجه به وسعت حادثه، به كمك هاي بيشتر نيازمند هستند.