بزرگراه رسالت
عمليات اجرايي ادامه بزرگراه رسالت حدفاصل ميدان آرژانتين تا بزرگراه كردستان اواسط سال 84 به پايان مي رسد. اين پروژه كه از فروردين ماه 1375 آغاز شده و در ميان طرح هاي توسعه شبكه ارتباطي شهر تهران اهميت ويژه اي دارد، شامل دو تونل بلند از ميدان آفريقا تا شرق دره نظامي گنجوي هر يك به طول تقريبي 800 متر و دو تونل كوتاه از غرب دره نظام گنجوي تا بعد از خيابان اسدآبادي هريك به طول تقريبي 150 متر است. ارتفاع خاك روي تونل در محل عبور از زير بزرگراه آفريقا حدود 5/4(باتوجه به تونل با سقف تخت),  در تپه الوند حدود 32 متر، در خيابان وليعصر 6 متر، در نظامي گنجوي 23 متر و در خيابان اسدآبادي 5/10 متر برآورد شده. شركت مهندسي مشاور مهاب قدس پس از قبول مسووليت بازنگري طرح و نظارت بر عمليات اجرايي تونل بزرگراه رسالت از مهر ماه 79 ، سعي كرده با رفع معارض هاي ملكي در محدوده خيابان سيدجمال الدين اسدآبادي پروژه بزرگراه رسالت را در سال 84 به بهره برداري برساند. يكي از مهندسين ارشد پروژه روز دوشنبه در گفت وگو با خبرنگار همشهري گفت: «به رغم وجود برخي مشكلات موجود، پيشرفت عمليات اجرايي مورد رضايت است و طبق برآوردهاي صورت گرفته اواسط سال 84 مي توان از آن بهره  برداري كرد.» وي درصد پيشرفت پروژه را 60 اعلام كرد. بخشي از مسير بزرگراه رسالت در سمت شرق حدفاصل جاده دماوند - بزرگراه آفريقا قبلا احداث گرديده و در وضع موجود از حجم بالاي تردد وسايل نقليه برخوردار است. در بخش غربي اين بزرگراه حدفاصل 45 متري شرقي ورزشگاه آزادي تا خيابان شيخ بهايي اجراشده ولي به علت عدم پيوستگي بخش هاي غربي و شرقي تاثير تعيين كننده اي روي ترافيك شهري ندارد.