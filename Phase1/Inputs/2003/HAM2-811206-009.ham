گپ كوتاه درباره يك خبر
وزير كار: در تعيين سبد هزينه خانوار دخالت نمي كنيم
با نزديك شدن به ماه هاي پاياني سال، شوراي عالي كار طرحي را در دستور كار خود قرار مي دهد كه بر تعيين حداقل دستمزد كارگران در سال آينده دلالت دارد. شوراي عالي كار در حالي ميزان افزايش حداقل دستمزد كارگران را در دستور كار بررسي خود قرار داده است كه امسال نيز مانند سال گذشته هنوز وزارت كار و امور اجتماعي نسبت به ارائه سبد هزينه خانوار كارگري اقدام نكرده است. همين امر سبب شده پروسه تعيين حداقل دستمزد در سال جاري كمي طولاني تر از سال هاي گذشته شود.
صفدر حسيني وزير كار و امور اجتماعي در خصوص علل امتناع وزارت كار از ارائه سبد هزينه خانوار به خبرنگار ما گفت: ما از كارگران و كارفرمايان خواسته ايم در اين زمينه با يكديگر بحث كنند و سبد هزينه واقعي خانوار كارگري را تعيين كنند چراكه به نظر مي رسد دخالت دولت در اين خصوص ضرورتي نداشته باشد.
طي سال هاي گذشته وزارت كار و امور اجتماعي با ارائه سبد هزينه مبنايي را براي ميزان افزايش حداقل دستمزد مشخص مي كرد اما متوقف شدن اين طرح سبب شده است تنها نرخ رشد تورم مبناي حداقل دستمزد قرار گيرد.
به هر حال ضرورتي ندارد كه دولت با ارائه سبد هزينه در اين امر دخالت كند. كمااين كه در سال جاري نيز بالاخره نمايندگان كارگران و كارفرمايان به اين نتيجه رسيدند كه در اين خصوص رايزني كنند.
پيشنهاد وزارت كار و امور اجتماعي براي افزايش حداقل دستمزد كارگران در سال آينده چقدر است؟
ما پيشنهاد مشخصي در اين خصوص ارائه نداده ايم و منتظر توافق نمايندگان كارگران و كارفرمايان بر سر اين موضوع هستيم.