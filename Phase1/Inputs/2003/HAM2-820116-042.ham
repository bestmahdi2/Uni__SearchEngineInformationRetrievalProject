افزايش ذخيره آب در مخازن لار، كرج و لتيان
تهران امسال كمبود آب ندارد، بارش زمستاني كافي بود
گروه شهري: با تكيه بر ذخاير آب پشت سدها، سال 82 آب شرب تهران تأمين و مشكل كمبود آب نخواهيم داشت.
عليرضا خروشي معاون بهره برداري و امور مشتركين سازمان آب منطقه اي تهران در گفتگو با خبرنگار باشگاه خبرنگاران جوان با بيان اين مطلب افزود: حجم ذخيره آب پشت سدهاي لار، لتيان و كرج در مقايسه با سال گذشته 47 درصد افزايش يافته است.
وي افزود: در سال آبي 80-81 مقرر شده بود حدود 600 ميليون مترمكعب آب شرب تهران از محل آبهاي سطحي و مابقي از طريق منابع زيرزميني تهيه و در اختيار شهروندان قرار گيرد.
وي خاطرنشان كرد: از محل چاهها حدود 280 ميليون متر مكعب آب معادل 34 درصد آب مصرفي در اختيار شركت آب و فاضلاب استان تهران قرار گرفته است. معاون بهره برداري سازمان آب منطقه اي تصريح كرد: ميزان مصرف آب شرب تهران در سال 81 بالغ بر 900 ميليون مترمكعب بود. طبق پيش بيني هاي انجام شده براي سال 82 نيز حدود 950 ميليون مترمكعب آب نياز داريم. وي افزود: آب شرب شهر تهران از منابع لار، كرج، لتيان تأمين مي شود و از فواصل طولاني با تونلهاي موجود به تصفيه خانه هاي شركت آب و فاضلاب منتقل مي شود كه با توجه به توان تصفيه خانه هاي شركت آب و فاضلاب ناگزير هستيم حدود 67 تا 70 درصد آب را از منابع آبهاي سطحي تأمين كنيم و بقيه نياز آب چاهها استحصال مي شود.
وي ابراز اميدواري كرد: تونل انتقال آب لوارك، سوهانك كه در حال احداث است تا پايان شهريور 82 به بهره برداري برسد و بتوانيم در سال آينده با تكميل اين طرح 80 درصد آب شرب تهران را از محل منابع آبهاي سطحي تأمين شود، چون تصفيه خانه سوهانك در صورت تأمين اعتبارات قادر است حدود 15 متر مكعب آب در ثانيه تصفيه كند.