گردشگر ماجراجو
ماجراجويي، شاخه اي با رشد سريع در گردشگري
ممكن است شما هم، مثل خيلي ديگراز خوانندگان صفحه «سفر و طبيعت» كه در طول ماه هاي نخست انتشار اين صفحه با انواع سفر و اهميت و ضرورت هاي آن آشنا شده ايد، از خود پرسيده باشيد «سفر ماجراجويانه» چيست و اصولا چه جايگاهي دارد؟ بد نيست كمي با اينگونه سفرها آشنا شويم.
گاهي در جريان توريسم پيش مي آيد كه شما مجبور به انتخاب هستيد؛ مي توانيد به يك سفر ماجراجويانه برويد، و يا مي توانيد به يك سفر تفريحي عازم شويد. اما در قديم مفهوم اين دوگونه سفر چه بود؟
ماجرا عبارت بود از چند روز سفر با پاي پياده در جنگل و بيابان بدون غذاي پخته و تر و تميز، سفره آماده، حمام و دوش آب گرم و زندگي شبانه در كلبه ها و آغل ها يا چادر در سرما و گرما و در ميان انواع و اقسام حشرات.
ماجراجويان معمولا به آسايش شخصي و به اصطلاح «خودنوازي» به چشم عاملي مخرب و تحليل برنده نگاه مي كردند و يك حوله نرم حالت اشمئزاز و تنفر به آنان مي داد.
تفريح و خوش گذراني درست در مقابل اين معنا بود، حوله تر وتميز و نرم، لباس  زيرهاي اتو كشيده و خشك، ملافه هاي سفيد و تميز، غذاهاي عالي و.... مسافران تفريحي كساني بودند كه به اصطلاح لاي پرقو سفر مي كردند و از ورود به هر فعاليت و عملي كه احتمالا ممكن بود گوشه يكي از ناخن هاي مانيكور زده شان را آسيب  رساند، اجتناب مي كردند.
خب، حالا زمان گذشته و خيلي چيزها عوض شده. پس كليشه ها را كنار بگذاريم، اكنون شما مي توانيد در يك زمان هم متهور و بي باك و هم اهل اغماض و تساهل و خوش گذراني باشيد. در سال هاي اخير تعطيلات توام با ماجرا در بسياري از كشورهاي جهان مورد توجه قرار گرفته و روز به روز گروه هاي بيشتري به اين سفرها علاقه نشان مي دهند. جوانان، پيشاهنگان، علاقه مندان به تورها و سفرهاي چند نفره يا تنها( سولو)در مناطق سخت وراه هاي صعب با امكانات اوليه و ناچيز، هر روز كه مي گذرد تجربه هاي تازه اي را پشت سر مي گذارند.
در اين حال، هتل هاي لوكس و راحت تا دورترين نقاط جهان قد برافراشته و گسترش يافته اند. درنتيجه يك توريست مي تواند حتي در تركينگ(پياده روي در مسيرهاي كوهستاني يا جنگلي و بياباني)جنگل دريكي از نقاط دور و صعب العبور پس از يك روز سخت در يك وان گرم حمام بگيرد، به دنبال كايت سواري در نقطه اي كوهستاني در رختخوابي گرم و نرم استراحت كند، و خلاصه ماجرا و راحتي را توامان داشته باشد.
در حال حاضر در كشورهاي مختلف جهان، متوليان اكوتوريسم، تلاش هاي زيادي براي جلب گردشگران طبيعت به كشورهايشان انجام داده و وسايل راحتي آنان را در زيباترين، دور افتاده ترين و صعب العبور ترين اماكن گردشگري طبيعت فراهم آورده اند، البته بدون آسيب زدن به طبيعت و محيط زيست. نمونه هاي متعددي از اينگونه سرمايه گذاري ها و اقدامات جالب و سودآور- كه مي تواند براي كشور ما كه به لحاظ جاذبه هاي اكوتوريستي جزو چند كشور نخست جهان به شمار مي رود، الگويي بسيار مفيد و ثمربخش باشد- را مي توان در كشورهاي شيلي، مالزي، مراكش، بليز، نيوزيلند، كانادا، بوتسوانا، تاسماني، سوئيس، اوگاندا، راجستان و بسي جاهاي ديگر جهان ديد.
دكتر عبدخدايي، در گفتگو با صفحه سفر و طبيعت به اين نكته تاكيد كرد كه يكي از سودآورترين انواع گردشگري جهان، اكوتوريسم يا گردشگري طبيعت است و در اين نوع گردشگري مي توان با كمترين هزينه، اماكن استراحت مطلوب و دلپذيري براي گردشگر فراهم ساخت.
از آنجا كه اين مبحث بسيار حايز اهميت است، پيرامون آن مطالب و گزارشات متعددي خواهيم داشت و آن را از منظرهاي گوناگون واكاوي خواهيم كرد.
مبحث گردشگري ماجراجويانه و تورهاي طبيعت گردي را از هم اكنون آغاز مي كنيم و در شماره هاي آينده(حداقل هفته اي يكروز)اين ستون را به آشنايي با اقدامات انجام شده دركشورهاي پيش گفته اختصاص خواهيم داد.
باشد كه از اين رهگذر، آژانس ها، سرمايه گذاران و علاقه مندان به كار در زمينه توريسم، به ويژه اكوتوريسم، با فعاليت هاي انجام گرفته در ديگر كشورها آشنا شده و با سرمايه گذاري و فعاليت در اين راستا، به گسترش هرچه سريعتر و اعتلاي صنعت توريسم كمك كنند.
در ستون «گردشگر ماجراجو» با اقدامات انجام شده در ديگر كشورها آشنا خواهيد شد.
حميد ذاكري