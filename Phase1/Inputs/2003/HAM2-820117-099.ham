حاشيه زندگي
جلوگيري از فروپاشي خانواده
اخيرا صدا و سيما اقدام به برنامه سازي با هدف تحكيم خانواده كرده است. يكي از اين برنامه ها كه توسط گروه جوان تلويزيون تهيه شده، هر شب قبل از اخبار از شبكه دوم پخش مي شود، «حريم» نام دارد. در اين برنامه چند كارشناس درباره مسائل مختلف مربوط به خانواده صحبت مي كنند و گرايش بيشتر اين كارشناسان و بحث ها حول محور ترويج ازدواج و جلوگيري از طلاق است. در اين برنامه زندگي با خانواده، به عنوان يكي از راه حل هاي مشكلات مالي جوانان براي ازدواج پيشنهاد شده است. همچنين با نشان دادن صحنه هايي از دادگاه خانواده كه در آن زنان دلايل خود براي درخواست طلاق را توضيح مي دادند، به لزوم گذشت و تحمل مشكلات تاكيد شده است.
همچنين اخيرا در ماه گذشته تبليغات وسيعي براي ثبت نام در پودمان «مديريت خانه» از سوي صدا و سيما انجام شد. ثبت نام كنندگان در اين طرح كه با مشاركت دانشگاه جامع علمي ـ كاربردي و صدا و سيما انجام مي شود، مي توانند از طريق شبكه آموزش تلويزيون يا نوارهاي ويدئويي درس هاي خود را دريافت كنند. در پايان دوره به شركت كنندگاني كه موفق به گذراندن امتحان خود شده اند، مدرك كارداني مديريت خانه داده مي شود.
جمعيت، بهداشت و فوريت هاي پزشكي، آداب معاشرت و همسرداري، مشاور خانواده، روانشناسي و تعليم و تربيت كودكان، مديريت اقتصاد و برنامه ريزي خانواده و حقوق خانواده از درس هاي اجباري اين پودمان و دكوراسيون و تزئينات داخل خانه، كاربرد اصول و نگهداري لوازم خانگي، آشپزي و سفره آرايي، شيريني پزي، خياطي، پرورش گل هاي زينتي در خانه، كاربري كامپيوتر، گلسازي و قالي بافي دروس اختياري است كه براي دانشجويان مديريت خانه پيش بيني شده است. يك كارمند اداره پست درباره دفترچه هاي ثبت نام در دوره آموزش عالي علمي ـ كاربردي پودماني مديريت خانه گفت: بسياري از خانم ها فرم هايي را كه خريده بودند پس آوردند. چون فكر مي كردند با ثبت نام در اين دوره دانشجو مي شوند و نمي دانستند كه آموزش از راه دور است.
وي گفت: با اينكه آقايان هم مي توانند شركت كنند ولي هيچ مردي براي ثبت نام در اين دوره مراجعه نكرده است. افزايش آمار طلاق و پايين آمدن نرخ ازدواج نگراني هايي را در ميان مسئولان كشور پديد آورده است.