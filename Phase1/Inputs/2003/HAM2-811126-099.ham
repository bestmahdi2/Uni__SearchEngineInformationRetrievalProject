گفت و گو با محمد اطبايي درباره بازار فيلم تهران
يك رقابت نه چندان عادلانه
بازار قابل توجهي براي سينماي ايران هيچ گاه وجود نداشته است و ما براي فروش آثار خود در رقابت با شركت هاي دولتي و خصوصي داخلي و نيز ساير كشورها هستيم
علت انتخاب محمد اطبايي براي گفت وگو درباره بازار فيلم تهران حذف شركتش از بازار نبود. او به آخرين سؤال من پاسخ نداد تا همه وسوسه هاي من را براي جنجال آفريني پاسخ منفي بدهد. اطبايي از نسل اول بازاريابان حرفه اي سينماي پس از انقلاب محسوب مي شود كه با اولين حضورهاي بين المللي سينماي ايران فعاليت خود را آغاز كرد. او سال ها در بنياد سينمايي فارابي و در واحد بين الملل در كنار عليرضا شجاع نوري كار كرده است و حالا همه آن نسل اول از فارابي دور شده اند و در فعاليت هاي بازاريابي رقيب فارابي محسوب مي شوند. ششمين بازار فيلم تهران از 15 تا 20 بهمن ماه در محل هتل لاله تهران برگزار شد. به بهانه اين رويداد مهم اقتصادي ـ سينمايي با محمد اطبايي گفت وگويي كرده ايم كه مي خوانيد.
• به عنوان اولين سوال وضعيت حرفه اي بازاريابي بين المللي در سينماي ايران در طول سال گذشته را چگونه ارزيابي مي كنيد؟
حضور بين المللي سينماي هر كشوري شامل دو بخش حضور فرهنگي و حضور تجاري است. بازاريابي بين المللي توليدات سينمايي تمامي كشورهاي دنيا، به استثناي سينماي آمريكا، ابتدا مي بايد به شكل فرهنگي و پس از آن تجاري باشد. سينماي ايران در طول سال گذشته در عرصه هاي بين المللي، حضور فرهنگي پربارتري را نسبت به سال هاي قبل رقم زد و در تنها يازده ماه اول سال 81 قريب به 1100 حضور بين المللي را ثبت كرد. نكته قابل ذكر آنكه بخش خصوصي سينماي ايران با بيش از 26 درصد، بالاترين سهم را در اين عرصه داشته و پس از آن شركت هاي پخش كننده خارجي فيلم هاي ايراني با 23 درصد و بنياد سينمايي فارابي با 19 درصد قرار دارند. من اين را نه يك پيروزي براي بخش خصوصي و يك شكست براي بخش دولتي كه نتيجه طبيعي يك روند مي دانم. بخش خصوصي مي بايد در اين زمينه و با حمايت عام و گسترده سازمان هاي رسمي ـ دولتي فعاليت هاي خود را گسترش داده و بخش هاي دولتي نيز به نقش حمايتي و پدرانه خود عمل كنند. بخش دولتي هيچ نيازي به فعاليت هم ارز با بخش دولتي ندارد و بايد با اعتماد به بخش خصوصي، اجازه بهره بري همگاني از منابع مالي و امكانات اعتباري خود را فراهم سازد. زيان آورترين نگاه، نگاه رقابتي است كه بخش دولتي در عرصه اي نابرابر و ناعادلانه بخش خصوصي را به مبارزه بطلبد! بسيار اميدوارم كه نتيجه فعاليت بين المللي بخش خصوصي در پايان سال جاري دوستان مسئول حوزه سينما را به عملي كردن سياست هاي كلان دولت آقاي خاتمي در زمينه كاهش تصدي گري دولت در زمينه هاي مختلف و در اينجا عرصه فرهنگ و سينما راغب تر كند. بازار جهاني سينما در سال 2002 نزديك به 20 ميليارد دلار فروش بليت داشته است كه سهم آمريكا حدود 85 درصد برآورد مي شود. لذا ده ها كشور و صدها پخش كننده در رقابتي به غايت شديد به دنبال اندك سهمي از 15 درصد باقي مانده بازار جهاني هستند.
سينماي ايران در اين ميان متاسفانه هيچ گاه سهم قابل ذكري از بازارهاي جهاني نداشته است و نهايت موفقيت هاي فرهنگي فيلم هاي ايراني منجر به فروش بسيار اندك آثار چند فيلمساز شاخص جهاني ما مثل كيارستمي، مخملباف ها، مجيدي و پناهي شده است. ما فرصت هاي مناسبي را جهت حضور قدرتمندتر تجاري از دست داده ايم و نياز جدي به بازنگري در بازاريابي جهاني توليدات خود داريم. سال گذشته، سال چندان موفقيت آميزي براي فروش و بازاريابي بين المللي فيلم هاي ايراني نبوده است و تنها مي توان به فروش محدود چند فيلم ايراني حاضر در جشنواره كن 2002 اشاره داشت. اطمينان دارم كه با واقع بيني، حرفه اي گري و برنامه ريزي و نيز اعمال حمايت عام، بخش خصوصي مي تواند در اين زمينه نيز همچون عرصه فرهنگي به موفقيت دست پيدا كند.
• با توجه به حضور گسترده بنياد سينمايي فارابي به عنوان اولين مرجع بازاريابي بين المللي سينماي ايران، آيا بخش خصوصي در اين زمينه مي تواند سهم عمده اي را بر عهده بگيرد؟
همان طور كه در سوال قبلي پاسخ دادم، بخش خصوصي در سال 1381 توانست بيشترين سهم را در حضورهاي فرهنگي بين المللي براي خود رقم بزند و لذا در زمينه بازاريابي نيز بخش خصوصي توانايي حضور پررنگ تر را دارد. هر چند اين مهم به مراتب از حضورهاي فرهنگي پيچيده و رقابتي تر و مستلزم صرف انرژي و وقت بيشتري است. حضور فرهنگي و بازاريابي يك فيلم لازم و ملزوم يكديگرند و نمي توان اين دو را از هم جدا كرد و باز تاكيد دارم حضور فرهنگي نياز مبرم بازاريابي است اما تنها شرط آن نيست.
• به نظر مي رسد كه وضعيت فروش فيلم هاي ايراني در طول سال 2002 رضايت بخش نيست، علاوه بر تنگناهاي هميشگي براي عرصه سينماي مستقل و متفاوت در جهان دلايل ديگري مي توان براي عدم حضور گسترده سينماي ايران در بازار چنين توليداتي در سطح جهان مطرح كرد؟
همان طور كه ذكر كردم بازار قابل توجهي براي سينماي ايران هيچ گاه وجود نداشته است. و ما براي فروش آثار خود در رقابت با شركت هاي دولتي و خصوصي داخلي و نيز ساير كشورها هستيم. يكي از مهم ترين مشكلات بازاريابي توليدات هنري و مستقل در دنيا، سيستم ناكارآمد پخش است. از سويي سينماهاي پخش كننده توليدات هنري و مستقل سال به سال كمتر شده و از طرفي سيستم مشكوك پخش اجازه حضور پررنگ و قابل ذكري را به اين توليدات نمي دهند. تماشاگر به شكل بالقوه براي توليدات هنري وجود دارد اما اين تماشاگر امكان دستيابي به چنين آثاري را ندارد. لذا جشنواره هاي جهاني فيلم كه شمار آنها در دهه هشتاد رو به افول بود در دهه نود و ابتداي قرن بيست و يكم رشد بسياري يافتند و نقش ديگري را به عهده گرفتند چرا كه تماشاگران و دوستداران فيلم هاي فرهنگي تنها در جشنواره ها مي توانند به تماشاي آثار مورد علاقه خود بپردازند. در چنين وضعيتي پخش كنندگان فيلم هاي هنري در طول يك سال و در بهترين و رويايي ترين شكل تنها يك يا دو فيلم ايراني خريداري مي كنند كه اين سهميه معمولا با آثار فيلمسازان شاخص ما پر مي شود.
• يكي از مشكلات سينماي ايران در حيطه بازاريابي بين المللي، سوءتفاهم هاي هميشگي در اين رابطه است. اطلاع رساني و آموزش را تا چه حد در تصحيح نگرش ها به بازاريابي مهم ارزيابي مي كنيد؟
من بارها و بارها نياز به آموزش و اطلاع رساني را امري بسيار جدي و لازم دانسته و به مسئولين مربوطه ضرورت آن را به انحاي مختلف متذكر شده ام. نشست ها و كارگاه هاي بازاريابي يك نياز مبرم براي دست اندركاران سينماي ايران است. چه در بخش دولتي و چه در بخش خصوصي ما مي بايد علاقه مندان و حتي فعالان بخش بازاريابي را با الفباي اين تخصص و روش هاي نوين علمي آن آشنا سازيم. اين يك علم است و حضور در عرصه هاي بين المللي مستلزم فرا گرفتن آن. كارآمدترين شيوه هاي بازاريابي توليدات فرهنگي و به ويژه فيلم چه هستند؟ تجارت الكترونيكي چيست؟ چگونه مي توانيم از روش هاي حمايتي ديگر كشورها بهره مند شويم؟ آيا حداقل معيارهاي فني لازم جهت حضور در بازارهاي جهاني را داريم؟ در چه بازارهايي بايد شركت كنيم؟ راهكارهاي حضور موفق در جشنواره ها چيست؟ و ده ها سوال ديگر كه متاسفانه اندك افرادي مي توانند پاسخي براي آن در سينماي ما داشته باشند. امسال براي نخستين بار يك نشست تخصصي در زمينه بازاريابي در جشنواره فجر برگزار شد كه رخدادي مهم بود. بايد تمامي ضعف هاي آن را به واسطه اولين تجربه بودن ناديده گرفت و بر استمرار آن تاكيد داشت. هر چند بايد حسرت خود را از عدم حضور دست اندركاران سينماي ايران در اين نشست و نيز به انحراف كشيده شدن محور اصلي اين ميزگرد به واسطه حضور فردي ناآشنا به امور بين المللي متذكر شد. بايد اين نشست و كتاب مجموعه مقالات ترجمه شده درباره بازاريابي مورد تحليل جدي قرار گرفته و اميد است صرفا تبديل به پر شدن كارنامه يك مسئول نشود.
• ششمين بازار فيلم تهران از 15 تا 20 بهمن ماه در تهران برگزار مي شود. به عنوان يك حرفه اي بازاريابي تحليل شما از روند 5 ساله بازار چگونه است؟
بازار فيلم ايران در ششمين دوره خود داراي معايب و محاسن و البته در روندي روبه رشد بود. به نظر من دست اندركاران توليد فيلم در ايران در طول پنج دوره گذشته خود فرصت كافي براي آشنايي با تخصص بازاريابي بين المللي داشته و لذا ديگر ششمين دوره اين بازار جاي تجربه و آشنايي نبود. البته از سوي ديگر طبيعت يك بازار، فراهم كردن امكان حضور هر فروشنده و خريدار علاقه مند است و چه كسي حق دارد مانع حضور فردي حقيقي يا حقوقي در چنين رويدادي شود!؟
شماري از شركت كنندگان سال هاي قبل بازار، امسال غيبت داشتند كه شايد دليل آن همانا دريافتن تخصصي بودن حرفه بازاريابي است. از طرفي بازار امسال شاهد حضور شركت هاي جديدي بود كه مايل به آزمايش بخت خود در اين عرصه بودند. آن گونه كه گفته شد مسئولين اجرايي بازار، شرط دريافت يك غرفه را داشتن مجوز معتبر و تاييد اداره نظارت و ارزشيابي وزارت فرهنگ و ارشاد اسلامي ذكر كردند كه اين معيار جاي بحث دارد. آيا يك شركت تهيه فيلم شرايط لازم براي بازاريابي توليدات خود را دارد؟ لااقل مي بايد افراد و شركت هايي كه در زمينه عرضه و بازاريابي بين المللي فيلم هاي ايراني فعال بوده و كارنامه دارند، دعوت شده و ايشان را در اولويت قرار داد. نكته قابل ذكر ديگر زمان برگزاري بازار است كه همگان بر هم زماني آن با جشنواره فجر تاكيد دارند اما اي كاش با توجه به شروع جشنواره برلين از 16 بهمن ماه، بازار فيلم ايران نه از 15 كه از 12 بهمن آغاز مي شد تا تعداد افزون تري از مهمانان خارجي در بازار حضور مي داشتند. در خصوص تركيب مهمانان بين المللي بازار و جشنواره هم، درخواست ما مشورت با بخش خصوصي و دريافت نظرات آنان است. خريداران فيلم هاي ايراني محدود به افراد در ارتباط با سازمان هاي دولتي نبود و طيف گسترده تري هستند. البته ايجاد تنوع در ميان مهمانان نيز امري است لازم اكنون كه جشنواره فجر جاي خالي جشنواره هاي تخصصي كوتاه مستند را پر كرده، دعوت از خريداران فيلم هاي كوتاه و مستند و نيز مديران جشنواره هاي اين سينما طبيعي است.