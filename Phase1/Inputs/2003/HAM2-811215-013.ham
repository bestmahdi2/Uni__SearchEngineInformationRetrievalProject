يك مقام مسؤول:
بهتر است دولت با ابزارهاي اقتصادي بازار را تنظيم كند
دخالت دولت در بازار با هدف حمايت از مصرف كنندگان و يا توليدكنندگان باعث خارج شدن قيمت ها از حالت تعادلي مي شود.
مديركل دفتر امور بازرگاني سازمان مديريت و برنامه ريزي با بيان اين مطلب به خبرنگار ما گفت: آثار و تبعات به هم خوردن تعادل قيمت ها نيز مصرف را متأثر مي كند، ضمن اين كه چنين رويه اي به افزايش قاچاق در مرزها نيز مي انجامد.
وي ادامه داد: قدرمسلم مادامي كه به عنوان مثال قيمت آرد در ايران به اضافه هزينه هاي قاچاق كمتر از قيمت آردي است كه از روش هاي ديگر به دست مي آيد، قاچاق رونق خواهد داشت.
وي با بيان اين كه دخالت دولت براي تنظيم بازار بهتر است به صورت غيركالايي باشد، گفت: دولت بايد بتواند از طريق ابزارهاي مناسب اقتصادي بازار را تنظيم كند كه اين اقدام مستلزم مطالعه سوابق گذشته و ورود به بازار به صورت وقفه اي است، چرا كه براي ترميم عدم تعادل قيمتي موجود، بايد برنامه مشخصي با زمان بندي 4 يا 5 ساله داشته باشيم و نمي توانيم يكباره مشكلات موجود را برطرف كنيم، زيرا اقدامات سريع و شتاب زده موجب گسترش اين عدم تعادل مي شود.
پاشايي فام اختلاف موجود در قيمت ها را عامل يك بحران اقتصادي در كشور خواند و افزود: يكي از الزامات رفع اين بحران هدفمند كردن يارانه ها است اما اين امر نيز مستلزم شناسايي اقشار آسيب پذير جامعه است كه هنوز اين افراد شناسايي نشده اند هرچند كه گروه  هايي مثل افراد تحت پوشش كميته امداد امام و يا بهزيستي مي توانند به عنوان گروه هاي مشخص، مشمول افراد آسيب پذير باشند.