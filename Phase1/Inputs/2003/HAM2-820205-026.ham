دادستان دادگاه بين المللي جزايي انتخاب شد
پس از سه روز جلسه كميته كشورهاي امضاكننده پيمان تشكيل دادگاه بين المللي جزايي در نيويورك، يك حقوقدان برجسته آرژانتيني به عنوان دادستان اين دادگاه انتخاب شده است. دادگاه بين المللي جزايي نخستين دادگاهي است كه از طرف سازمان ملل متحد براي محاكمه و مجازات افرادي كه مرتكب جنايات جنگي، نسل كشي و جنايات عليه بشريت مي شوند، تشكيل شده است. لوئيس مورنو اكامپو، حقوقدان آرژانتيني و استاد دانشگاه هاروارد است كه در دهه 1980 تا 1990 رهبران نظامي سابق آرژانتين را به اتهام دست داشتن در 600 مورد از جرائم مربوط به آدم ربايي، شكنجه و مفقودالاثر شدن مخالفان ديكتاتوري نظامي آرژانتين به پاي محاكمه كشاند و شهرت فراوان پيدا كرد. ريچارد دكر، رئيس برنامه دادگستري بين المللي سازمان نظارت بر حقوق بشر، پس از ابراز خشنودي از انتخاب مورنو اكامپو گفت كه انتخاب يك دادستان با سابقه و استاد دانشگاه هاروارد نشان مي دهد كه دادگاه بين المللي جزايي نقش مهمي به عنوان يك نهاد مسئول و موثر ايفا خواهد كرد. تاكنون هشتاد و نه كشور پيمان تشكيل اين دادگاه را به امضا رسانده اند و دادگاه با مراسم اداي سوگند هجده قاضي آن در ماه مارس رسماً افتتاح شد. آمريكا، چين و روسيه از جمله كشورهايي هستند كه تاكنون حاضر به امضاي اين پيمان نشده اند.