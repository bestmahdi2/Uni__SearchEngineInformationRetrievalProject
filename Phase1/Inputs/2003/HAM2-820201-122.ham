حاشيه ورزش
• دردسر هاي خانه دوم
تصديق بفرمائيد كه ما ايراني ها اصولاً خاطره نويس هاي منظم و با پشتكاري نيستيم. بيشتر علاقه منديم كه خاطرات تلخ و شيرين زندگانيمان را فقط به حافظه بسپاريم و دليلي هم براي نگارش جزء به جزء آن و بالطبع انتشار نمي بينيم. بايد اعتراف كنم كه من هم خاطره نويس منظمي نيستم و با اينكه مي دانم خواندن خاطرات قديمي در سال هاي بعد لذتي است وصف ناپذير اما همچنان از نوشتن خاطرات طفره مي روم. قطعاً به همين دليل هم هست كه هر وقت از من مي پرسند كه خاطرات تلخ و شيرينم از همشهري چيست كلي بايد فكر كنم تا يك خاطره يادم بيايد. راستش براي نوشتن خاطرات يكسال كار در صفحه جهان ورزش هم خيلي به مغزم فشار آوردم و در نهايت چند مورد از آنها كه خوب به يادم مانده بود را نوشتم. اين هم از منافع ويژه نامه سالگرد:
اولين اتفاقي كه تبديل به يكي از خاطرات از ياد نرفتني ما شد در روزهاي نخستين انتشار صفحه جهان ورزش رخ داد. ماجرا از جايي آغاز شد كه در ستون «اسطوره هاي جهان فوتبال» نوبت به چاپ بيوگرافي ورزشي فرانك ريكارد هلندي افتاد. در روز صفحه بندي عكس كاملاً غيرمتعارفي به طور كاملاً تصادفي در ستون مذكور جاي گرفت. راستش از اينكه چطور اين عكس از زير چشم چندين نفر از گروه ورزش تا سردبيري گذشت و ما آن را نديديم هنوز هم در تعجبم، اما به هر حال اين عكس چاپ شد و روي كيوسك هاي مطبوعاتي رفت.
دقيقاً از ساعت 12 ظهر روز انتشار بود كه خودمان متوجه اين اشتباه مهيب شديم. شايد باور نكنيد اما در طول يك هفته متجاوز از 300 تماس تلفني از چهارگوشه ايران با ما برقرار شد و هر بار بيشتر و بيشتر شرمنده شديم. البته براي ما جاي تعجب بود كه چرا با وجود اينكه همه سهوي بودن اين اشتباه را مي دانند اينقدر بد و بيراه نصيب ما مي شود. نهايتاً اين مسئله بعد از حدود دو هفته خاتمه پيدا كرد اما درسي ابدي به ما داد كه در انتخاب عكس بيشترين دقت ممكن را به كار ببريم.
اتفاق بعدي هم در اثناي روزهاي پاياني جام جهاني رخ داد، درست زماني كه ما با جسم و روح بسيار خسته در تدارك آخرين صفحات ويژه نامه پايان جام جهاني بوديم. شب قبل از بازي فينال بود كه يكي از بزرگواران مسئول در يك روزنامه ورزشي با ما تماس گرفت و از ما خواست كه انتشار ويژه نامه را متوقف كنيم. دليل ايشان هم اين بود كه روزنامه آنها در فكر چاپ ويژه نامه جام جهاني است و احتمالاً نويسندگان محترم آن روزنامه مطالبشان را براي ما ارسال كرده اند. ظاهراً اين دوست گرامي حتي در جريان امور روزنامه تحت مديريتش هم نبود و فكر مي كرد كه تهيه ويژه نامه فقط از عهده ايشان بر مي آيد. جالب است كه توضيحات ما هم ايشان را قانع نكرد و اصرار وي همچنان برقرار بود. به هر حال ما طبق برنامه ويژه نامه را منتشر كرديم و ويژه نامه آن روزنامه هم يك هفته بعد منتشر شد، در حالي كه اين دو هيچ وجه مشتركي نداشتند.
بازي هاي آسيايي بوسان هم از روزهاي خاطره انگيز براي ورزش ما بود. يادم هست كه پس از قهرماني تيم فوتبال در بوسان اظهار نظرهاي متفاوتي در روزنامه ها به چاپ رسيد و از گروه ما هم اميرحسين ناصري مطلبي در مورد بدگويي هاي بدخواهان تيم ملي و مربيان آن نوشت. ظهر روز انتشار بود كه ضياء عربشاهي بازيكن سابق تيم ملي با عصبانيت و برافروختگي نزديك به انفجار تلفن كرد و از اينكه ما او را يكي از شخصيت هاي منتقد تيم ملي عنوان كرديم انتقاد كرد. عربشاهي نزديك به 20 دقيقه به صورت لاينقطع در مورد گذشته، حال و آينده اش در فوتبال حرف زد و ما را به قضاوت يك طرفه متهم كرد. مكالمه كه نه، مجادله ما نزديك به يك ساعت و نيم طول كشيد و در نهايت موفق شدم كمي تعديل در مواضع ايشان ايجاد كنم. دست آخر عربشاهي خداحافظي كرد و من تا شب بارها انعكاس فريادهاي او را در گوشم مرور كردم.
نايب قهرماني تيم واليبال در بوسان هم بهانه خوبي براي ما بود تا مصاحبه مفصلي با يزداني خرم رئيس موفق اين فدراسيون انجام دهيم. اما اين مصاحبه هم از اتهام و افترا جان سالم به در نبرد. در روز انتشار اين مطلب هم شخصي گمنام با ما تماس گرفت و مدعي شد كه ما براي چاپ اين مصاحبه مستقيماً از رئيس فدراسيون پول گرفته ايم! براي ما كه از كيفيت مصاحبه راضي و خشنود بوديم و فقط هدفمان آشنايي خوانندگان با دلايل موفقيت اين فدراسيون بود، اين اظهار نظر مثل زهر، تلخ و ناگوار بود. اين دوست گرامي و مجهول الهويه حتي با تعجب از ما پرسيد كه «مگر يزداني خرم براي واليبال چه كرده؟» البته صحبت هاي وي آنقدر بي پايه و سست عنصر بود كه خود او هم دچار تناقضي آشكار شده بود اما به هر حال بعد از آرام گرفتن گوشي روي تلفن به اين فكر كرديم كه بالاخره تكليف ما چيست، انتقاد يا تشويق؟
خاطره بعدي ما هم به مطلب دوچرخه سواري يك پروفسور ايراني از غرب به شرق آمريكا مربوط مي شود. اين مطلب كه به سفارش يكي از مديران ارجمند همشهري براي ما ارسال شده بود به طور ناخواسته با يك اشتباه طنزآميز همراه شد. روز صفحه بندي ما توضيح لازم را به صفحه بند آن روز يعني افشين جم مبني بر سفارشي بودن اين مطلب گفتيم. همه چيز به خوبي پيش رفت تا اينكه موقع نامگذاري تاش(اثر قلم مويي كه در اول هر مطلب حوزه آن را مشخص مي كند)دچار ترديد شديم. افشين جم از ما پرسيد كه عنوان «تاش» چيست. من هم كه هنوز به عنوان مناسبي نرسيده بودم گفتم: «يه چيزي، تومايه هاي.... ». افشين جم براي شوخي عنوان «تومايه ها» را تايپ كرد. بعد از دقايقي عنوان مطلب را عوض كرديم اما دو روز بعد در كمال تعجب ديديم كه همان عبارت «تومايه ها» كه اول تايپ شده بود چاپ شده است. اين اولين و آخرين باري بود كه يك مطلب سفارشي به ما داده مي شد و از بخت بد چنين اتفاقي برايش افتاد.
به هر حال اگر ممكن است اين خاطرات از نظر جنجال سازي در روزنامه هاي ورزشي رايج سطح بالايي نداشت اما براي ما كه در طول اين يك سال هيچ وقت سعي نداشتيم صفحات جنجال برانگيز داشته باشيم خاطراتي به يادماندني بود. ختم كلام اينكه اميدواريم در صورت باقي بودن عمر در روزنامه همشهري همچنان در راه چاپ مطالب مناسب و خواندني گام برداريم. مطالبي كه وراي اخبار پرسروصداي ورزش پرزرق وبرق امروز و در راستاي ايجاد فرهنگ مناسب ورزش در اين مرزوبوم باشد و خلاص.
• مشكل زمين



در اين اوضاع و احوالي كه هزاران تيم فوتبال از ليگ برتر گرفته تا روستاهاي كشور دربه در يك وجب زمين صاف و چمن مناسب مي گردند، حرف هاي رئيس فدراسيون گلف هم شنيدني است. ايشان در يك مصاحبه اعلام كرده اند كه مشكل فعلي گلف در ايران نبود زمين استاندارد است. نداف پور قدمت گلف را 80 ساله خوانده و آن را با ظهور فوتبال در ايران هم عصر دانسته است. وي اضافه كرد كه زمين استاندارد براي اين ورزش 40 تا 60 هكتار است و در تهران و ايران فقط يك زمين استاندارد موجود است. شايد بد نباشد به ايشان متذكر شويم كه همان يك ورزشگاه استاندارد هم براي فوتبال كه بيشترين طرفدار را در ايران دارد نيست چه برسد به گلف. ظاهراً نفس ايشان از جاي گرم بلند شده است. با تمام اين اوصاف فدراسيون گلف برنامه هايي در جهت همگاني كردن اين ورزش دارد كه مثل همگاني كردن ورزش در ايران به سرعت در حال پيشرفت است!
• هركول در تهران
ظاهراً قرار است پله هاي سالن ترانزيت فرودگاه مهرآباد امروز شاهد قدم گذاشتن نعيم سليمان اوغلو قهرمان پرآوازه وزنه برداري بلغارستان و تركيه باشد. سليمان اوغلو كه بارها مدال هاي طلا را از رقابت هاي جهاني و المپيك درو كرده به «هركول جيبي» شهرت دارد و احتمالاً براي سركشي به هركول واقعي جهان يعني رضازاده هم سري به اردبيل خواهد زد. سليمان اوغلو از امكانات فدراسيون وزنه برداري هم ديدار خواهد كرد.
• اي تماشاگرنماي...



رئيس هيأت فوتبال فارس در يك بيانيه شديداللحن گفت: «تماشاگرنماها در مجموعه هاي ورزشي رخنه كرده اند. »
بايد خدمت آقاي آيت اللهي عزيز عرض كنيم متاسفانه مدت هاست كه تماشاگرهاي تندرو و كم حوصله، ورزشگاه هاي ما را اشغال كرده اند و اين اصلاً كشف تازه اي نيست. البته آقاي آيت اللهي هم مثل بقيه دوستاني كه در اين مورد رهنمود صادر كرده اند گفتند كه «همه در اين مورد مسئوليم و رسالت ايجاب مي كند همگي براي حل اين مشكل گام برداريم. » به هر حال پيشنهاد ما به فدراسيون است كه در تمام ورزشگاه ها تماشاگرنماها را جدا كرده و جايگاه ويژه اي به نام «جايگاه تماشاگرنمايان» درست كنند و بقيه هم آنها را هو كنند تا درس عبرت براي تماشاگران و هواداراني كه بدشان نمي آيد تماشاگرنما يا هوادارنما شوند گردد. هيأت فوتبال فارس مي تواند اين پيشنهاد را در همين هفته در بازي پرسپوليس و فجر عملي كند.
•سارس در برابر جنگ
باز هم خبري از تعطيلي مسابقات ورزشي تحت تاثير بلاياي زميني و آسماني. مسابقات قهرماني وزنه برداري آسيا كه قرار بود خرداد ماه آينده در امارات برگزار شود به شهريور ماه موكول شد. ميزبان هم تغيير كرده و چيني ها اين مسابقات را برگزار مي كنند. البته اگر اين بيماري سارس لعنتي اجازه بدهد. از سوي ديگر تيم ويتنام هم كه قرار بود با عراق در مرحله اول مقدماتي المپيك آتن بازي كند به عنوان تيم برنده اعلام شد. بازي رفت اين دو تيم به خاطر جنگ لغو شد و بازي برگشت هم به دليل شيوع بيماري سارس. اما در نهايت فيفا عراقي ها را به دليل قرار داشتن در شرايط بحراني و نداشتن توانايي لازم براي مسابقه بازنده اعلام كرد. بيچاره عراقي ها!
• مسابقه بدون دود
از قديم گفته اند: «ورزش براي سيگار ضرر دارد!» اين خبر كاملاً نشان مي دهد كه بعضي از قديمي هاي ما خوب گفته اند. قرار است كه بازي هاي شرق آسيا در ويتنام بدون فروش، تبليغ و مصرف دخانيات برگزار شود. اين تصميم براي اولين بار در اين بازي ها اتخاذ شده و با موافقت دولت اين كشور با سازمان بهداشت جهاني به اجرا در خواهد آمد. البته ورزشكاران مي توانند از خدمات رايگان ويروس دوست داشتني سارس استفاده كنند.
• نجات يافتگان
شنيديم كه در روزهاي آخر هفته گذشته 23 نفر از گردشگران در عمليات امداد كوهستان نجات يافته اند. اين خبر مسرت بخش بارقه هاي اميد را در دل علاقه مندان كوه و كوهنوردي ايجاد كرد اما سوالي را هم در ذهن ما به وجود آورد كه در هفته ها و روزهاي قبل كه گروه امداد كوهستان سر پست شان نبوده اند چه بلايي سر گردشگران عزيز آمده است. البته بايد خدمت گردشگران عزيز متذكر شويم كه اصولاً كوه جاي گردشگري نيست و بهتر است براي اين امر به موزه ها يا پارك ها يا آثار باستاني در حال ساخت تهران تشريف ببرند. اين طوري خيلي بهتر است هم گروه امداد كمتر به زحمت مي افتند، هم اينكه نيازي به استفاده از بالگرد نخواهد بود. از كوهنوردان حرفه اي هم تقاضا مي شود هنگام بارش برف زنجير چرخ و بخاري برقي فراموش نشود.