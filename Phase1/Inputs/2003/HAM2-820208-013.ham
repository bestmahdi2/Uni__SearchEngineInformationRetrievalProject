سينا مطلبي: ترجيح مي دهم فعلاً درباره موارد اتهامي صحبت نكنم
سينا مطلبي، روزنامه نگار و منتقد سينما ديروز در شعبه 1610 دادگستري مجتمع قضايي ويژه فرودگاه مهرآباد حضور يافت.
به گزارش ايسنا وي پس از جلسه تحقيق با خانواده خود ديدار كرد و در حضور قاضي ظفرقندي، رئيس شعبه 1610، به خبرنگار ايسنا گفت: چون در مرحله تحقيقات هستم، فعلاً ترجيح مي دهم درباره موارد اتهامي خود صحبت نكنم. برخي اتهامات را مي پذيرم و درباره برخي اتهامات نيز دفاعياتي دارم؛ شايد مراجع قضائي در همين مرحله تحقيق، دفاع من را قانع كننده تلقي كنند.
وي با بيان اين كه فكر مي كنم در مرحله دادرسي نياز به وكيل داشته باشم گفت: احساس مي كنم كه در مرحله تحقيقات نيازي به كمك نداشتم.
مطلبي با تشكر از برخورد مراجع قضايي و تمام كساني كه پيگير و نگران وضعيت وي هستند، افزود: از همه مصرانه مي خواهم كه در وهله اول به عنوان همكار و به دور از پيشداوري به ماجرا نگاه كنند تا جوسازي نشود، چون قصد مشخص من به عنوان متهم در اين مرحله اين است كه ابهامات موجود را به طور كلي رفع كنم و نمي خواهم مسائل شبهه انگيز و ابهام آفرين تازه اي اضافه شود.
وي خاطر نشان كرد: لازم است بگويم كه من اجازه پيدا كردم كه با خانواده ام در منزل ملاقات كنم و در اين زمينه با ما مساعدت شد.