انتقاد مديرعامل بانك سپه از ايجاد محدوديت براي بانكهاي كشور
گروه اقتصادي: عليرضا شيراني مديرعامل بانك سپه و عضو شوراي بورس تهران در يك كنفرانس مطبوعاتي اعلام كرد: در هيچ كشوري ديده نشده است بانكها را مجبور به دادن تسهيلات خاص كنند و اين رويه در ايران نيز بايد برداشته شود.
شيراني از اجراي مقررات يكسان و متمركز در نظام بانكي و محدود كردن مديران بانكها انتقاد كرد و گفت: ايجاد محدوديت در اعطاي تسهيلات، مسئولان بانكها را با مشكلاتي مواجه كرده است، به همين دليل تصميم گرفته شد 35 درصد از منابع بانك ها آزاد شده و دراختيار مديران قرار بگيرد.وي افزود: اگر بانك ها از بورس خارج شوند و منابع خودشان را از اين بازار بيرون بكشند، قطعا هيچ كمكي به رقابتي شدن بازار سهام نخواهد شد.هر قدر تعداد افراد فعال در بورس كم شود، رقابت در اين بازار كاهش يافته كه اين موضوع در نهايت باعث ضعف بازار سرمايه كشور خواهد شد.
شيراني، با اشاره به تشكيل شركت سرمايه گذاري اميد در بانك سپه خاطرنشان كرد: عرضه سهام بانك سپه در بورس در دست مطالعه است و با تشكيل اين شركت تمام شركت هاي زير مجموعه بانك سپه ساماندهي و براي حضور در بورس و عرضه سهام ظرف پنج سال آينده آماده خواهند شد و سهام خود اين شركت نيز در انتها در بورس عرضه مي شود.مديرعامل بانك سپه افزود: تأكيد ما بر فعاليت هاي بانكداري است نه بنگاه داري، اما به هر حال براي تحرك و پيشرفت بازار سرمايه حضور بانك ها در اين بازار لازم است.
رئيس سابق هيات مديره و عضو شوراي پذيرش بورس درباره اعمال روش جديد داد و ستدهاي سهام در بورس و ارتباط آن با نوسان بازار ارز و طلا يادآور شد: نمي توان رابطه مستقيمي بين نوسان اين دو بازار در نظر گرفت ولي وقتي بازار سرمايه را محدود و نظارت ها را بر آن افزايش مي دهيم، به طور طبيعي سرمايه گذاري ها به سمت بازارهاي ديگر خواهد رفت، هر چند نمي توان اين بازار را بسيار آزاد گذاشت تا بورس بازان حرفه اي منافع سرشاري بدست آورده و سهامداران جزء هيچ سودي نبرند.
شيراني با بيان اينكه اگر اجازه تحرك و نوسان قيمت در بورس داده نشود، انگيزه لازم براي داد و ستد در بازار سهام نخواهد بود، يادآور شد:« به هر حال سرمايه گذاران بورس به دنبال سود هستند، بنابراين كارشناسان بايد راهكارهايي را ارائه دهند كه بازار بورس متوقف نشده و مردم ضرر نكنند.»