يادداشت فرهنگي
جاي خالي جايگاه خبرنگاران
تلويزيون مشغول پخش صحبت هاي رياست محترم جمهور، پس از پايان جلسه هيأت دولت است. زير آفتاب داغ تابستان، جمعي حدود بيست سي نفر از مردان و تعداد كمتري از زنان، ميكروفون و دوربين به دست، به سمت پله ها هجوم مي برند و دست هاي ميكروفون به دست به سوي رئيس جمهور دراز مي شود. براي اين كه همه بتوانند صحبت هاي رئيس جمهور را ضبط كنند و از طرفي پرسش هاي خود را مطرح كنند، تا حد ممكن متراكم و به هم فشرده ايستاده اند و دست يكي از زير بغل ديگري رد شده و ميكروفون ديگري، روي گوش آن يكي است و مثل هميشه خانم ها مظلوم تر از بقيه، در وضع ناراحت كننده اي مشغول انجام وظيفه خود هستند. اين وضعيت تاكنون بارها تكرار شده و طبيعي است كه خبرنگاران موظف به تهيه گزارش و خبر و مطرح كردن پرسش هاي روز با رئيس هيأت دولت باشند. خبرنگاران عادت دارند كه در شرايط بسيار بدتر از اين مثل شرايط جنگي، حوادث و اغتشاشات به تهيه خبر بپردازند و بعيد است گله و شكايتي داشته باشند. اما با توجه به مكان ثابت تشكيل جلسه هاي هيأت دولت و حضور هميشگي خبرنگاران براي اطلاع از موضوع جلسه، آيا بهتر نيست نسبت به تهيه جايگاهي براي حضور خبرنگاران اقدام شود. رئيس جمهور كه زماني حرفه خبرنگاري را تجربه كرده و همواره به آن افتخار مي كند، از شدايد اين حرفه مطلع است و نيك مي داند در شرايط بحراني جامعه، دوربين خبرنگار ضبط و ضبط صوتش شكسته مي شود و خودش مورد هتك قرار مي گيرد و حتي زنداني مي شود. در شرايط ويژه جامعه، آنقدر اتفاقات مختلف و همزمان،سريع  به وقوع مي پيوندند كه نمي توان از ظلمي كه به بسياري از افراد از جمله خبرنگاران رفته، عذرخواهي و دلجويي كرد. اما حداقل در شرايط آرامش و عادي و در هنگامي كه بخشنامه تكريم ارباب رجوع به همه دستگاهها ارسال شده، بهتر است براي ارباب جرايد هم كه در تعارفات معمول از آنها به عنوان اصحاب فكر و انديشه و آگاهي جامعه ياد مي شود، تمهيداتي انديشيده شود. چيدن چند صندلي و ميز و ميكروفون زير يك چادر به همراه تريبوني براي قرار گرفتن رئيس هيأت دولت، نبايد كار غير ممكني باشد، ولي هم تكريم ارباب رجوع است و هم ارتقاي وجهه اداري نظام نزد افكار عمومي.
محرم حيدري