نگاه
يوميوري شيمبون با اينترنت
يوميوري شيمبون، روزنامه شماره يك جهان، از هر شگردي براي برقراري ارتباط با خوانندگانش سود مي جويد، به ويژه با نوجوانان كه داستان هاي كارتوني و كميك، بازي هاي رايانه اي و اينترنت را به اخبار روزنامه ترجيح مي دهند.
* * *
«يوميوري شيمبون» بزرگترين روزنامه جهان، نيمي از تمام يك بلوك شهر توكيو را نزديك كاخ سلطنتي اشغال مي كند. ساختمان يوميوري غمبار، موقر و سنگين است، همان طور كه بايد شايسته يك روزنامه 129 ساله با شمارگان روزانه 14 ميليون نسخه باشد.
گرچه كه اين روزنامه قدرتمند و بزرگ است، اما ويراستارانش خود را در همان مسأله اي گرفتار مي يابند كه ساير سازمان هاي خبري جهان در گيرش هستند، يعني چگونه خود را در برابر اين رسانه اي كه شبكه سراسري جهان يا اينترنت نام دارد، زنده نگه دارند؟
ويراستاران «يوميوري» نسل جوان را مي شناسند و مانند آنان كه زير نور درخشان چراغ هاي محله شيك «شيبويا»ي توكيو گردهم مي آيند، به جاي اين كه در باغ هاي كاخ سلطنتي قدم بزنند،مي باشند.
ويراستاران مي دانند كه آينده متعلق به نسل جوان است و آنان مي دانند كه بيشتر نوجوانان و جوانان، روزنامه نمي خوانند.
ويراستاران و ناشران ژاپني در پنجاه و پنجمين كنوانسيون روزنامه هاي ملي در اكتبر(آبان)گرد هم آمدند و نگراني خود را در باره اين كه «شمار فزاينده اي از نوجوانان ديگر روزنامه نمي خوانند و اين كه ديگر روزنامه خواني، ملاك روشنفكري نيست»، ابراز داشتند.
«كوجيرو شيرايشي» رئيس رسانه اي «يوميوري ديجيتال» در مقاله اخير خود براي مؤسسه توسعه اقتصادي ژاپن نوشت: «چيزي كه ناشران روزنامه هاي ژاپني را بيش از همه نگران مي كند، اين است كه تا كي خواهند توانست از شمارگان بالا كه كسب و كارشان را رونق بخشيده، بهره مند باشند.»
وي ادامه داد: «آنان مي ترسند كه نسل هاي آينده بيشتر وقت خود را صرف جست وجو در اينترنت و بازي هاي الكترونيكي كنند تا خواندن مطالب چاپ شده. در سال 1995، وب سايت يوميوري تنها 8961 صفحه براي خواندن داشت. در آن زمان سايت يوميوري روزي دوبار به روز مي شد تا منطبق با روزنامه هاي صبح و عصر شود. 8 سال بعد «يوميوري آن- لاين»
24ساعته به روز مي شود و خبرهاي تازه و جديدي(بريكنيگ نيوز)هم دارد.
شمار صفحات آن نزديك صد ميليون در ماه است. در نوامبر گذشته(آذرماه)هنگامي كه كره شمالي چند شهروند ژاپني را كه 20 سال پيش در يك آدم ربايي ربوده بود آزاد كرد، صفحات خواندني «يوميوري» به 120 ميليون صفحه رسيد. بيشتر آنچه كه در روزنامه چاپ مي شود، در «يوميوري آنلاين»(الكترونيكي)هم اعلام مي شود. حدود 20 درصد محتواي سايت تازه و جديد است كه شامل سايت هاي منافع ويژه مي شود كه در سال 1999 آغاز به كار كرد- مانند اخبار براي زنان كارگر، كه 6 ميليون صفحه در ماه، بخش علاقه مندان به خودرو، يك ميليون صفحه در ماه، و اخبار مالي 3 ميليون صفحه در ماه دارد.
يوميوري الكترونيكي همچنين صفحاتي براي سفر، خانه، روش زندگي و سايت هاي خبري دارد.
تحت رهبري «شيرايشي»، تيم «يوميوري الكترونيكي» وب سايت هاي راديويي، تلويزيون كابلي، تلويزيون ماهواره اي، اخبار راديويي، تابلوهاي الكترونيكي در خيابان ها و قطارهاي سريع السير را اداره مي كند. بازوي رسانه هاي ديجيتالي يوميوري هم اينك يكصد ويراستار، گزارشگر، عكاس، طراح گرافيكي و تكنيسين در استخدام خود دارد. در حالي كه اين رقم به نظر زياد مي آيد، اين گروه تنها 3 درصد نيروي كار تحريريه است. بيش از 2800 گزارشگر و ويراستار يوميوري اطلاعات خود را در 389 دفتر كار در سراسر جهان جمع آوري مي كنند. اين روزنامه در 22 چاپخانه به چاپ رسيده و با 2700 كاميون توزيع مي شود. اين روزنامه 2510 رول(حلقه)كاغذ در روز مصرف مي كند، يعني مقداري كه هفت هشتم خط استواي زمين را مي پوشاند.
160 سال انتشار پيوسته
انتشار «اكونوميست» هفته نامه معروف اقتصادي لندن از سال 1843 آغاز شد و در سال 1932 «اكونوميست» دوره جديد با تلفيق در دو روزنامه اقتصادي ديگر كه يكي متعلق به بانكداران و ديگري از آن سهامداران راه آهن بود، شكل گرفت و سعي كرد مطالب سياسي، ادبي و اجتماعي را علاوه بر مطالب اقتصادي ارائه كند. اكنون «اكونوميست» به صورت هفته نامه اي منظم چاپ و در 6 كشور به طور همزمان منتشر مي شود. در تمامي نسخه هاي «اكونوميست» مطالب يكي است، اما آگهي ها متفاوت هستند. در انگليس هفته نامه اكونوميست با تعدادي صفحات بيشتر كه ويژه اخبار و رويدادهاي اين كشور است، منتشر مي شود.
از سال 1928 روزنامه تايمز مالي چاپ لندن نيمي از سهام اكونوميست را خريداري كرد. نيمي ديگر از سهام اكونوميست متعلق به سهامداران مستقل و از جمله اعضاي تحريريه و كاركنان اين مجله مي باشد. سردبير اكونوميست، توسط هيأت امناي مجله انتخاب و نصب مي شود و بدون اجازه هيأت امنا كسي حق بر كناري سردبير را ندارد.