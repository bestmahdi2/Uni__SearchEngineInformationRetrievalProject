سخنگوي دولت در دادگاه تجديدنظر حضور يافت
گروه سياسي: عبدالله رمضان زاده سخنگوي دولت روزگذشته با حضور در شعبه چهار دادگاه تجديدنظر استان تهران به پرسش هاي قاضي حيدري درباره پرونده ارجاعي از ديوان عالي كشور پاسخ داد.
به گزارش خبرنگار همشهري رمضان زاده كه به اتفاق وكيل خود(يوسف مولايي)در دادگاه حضور يافته بود، پيش از ورود به جلسه دادگاه در گفت وگو با خبرنگاران، علت احضار را بررسي مجدد پرونده مطروحه عليه اظهارنظرهاي خود درباره ابطال انتخابات مجلس ششم در حوزه سقز و بانه دانست و در همين باره اظهار داشت:
در پي برگزاري انتخابات مجلس ششم، شوراي نگهبان نتايج اين انتخابات را در اين حوزه انتخابيه باطل اعلام و رد كرد بدون آنكه هيچ شكايتي عليه روند انتخابات و نتايج آن در اين حوزه مطرح شده يا صندوقي بازشماري شده باشد و اساساً هيچ دليلي براي ابطال اين انتخابات از طرف شوراي نگهبان ارائه نشد.
سخنگوي دولت ادامه داد: در شرايطي كه صحت انتخابات اين حوزه مورد تأييد هيأت هاي اجرايي و نظارت هم قرار گرفته بود، من(در مقام استاندار وقت استان كردستان)در جلسه شوراي اداري استان عنوان كردم كه ابطال آراي حوزه سقز و بانه بدون هيچ توجيه قانوني نادرست است و براي اين استان تبعات امنيتي دارد كه ظاهراً اين اظهارات مورد استناد عليزاده قائم مقام آيت الله جنتي(دبير شوراي نگهبان)براي تنظيم گزارشي مبني بر توهين به اين شورا قرار گرفت، در حالي كه بر اساس ماده 727 قانون مجازات اسلامي مسائل مربوط به ماده 698 براي طرح اتهام «توهين» بايد الزاماً شاكي خصوصي وجود داشته باشد.
سخنگوي دولت در تشريح روند چگونگي بررسي پرونده مربوطه اظهار داشت: پس از طرح شكايت عليه من، پرونده به شعبه 1403 فرستاده شد كه پيش از آن، من از رئيس اين شعبه در ارتباط با پرونده اي ديگر شكايت كرده بودم. شعبه مربوطه بدون احضار شاهدان مورد درخواست من، عجولانه و شتابزده حكمي مبني بر شش ماه حبس براي من صادر كرد كه با اعتراض به آن، حكم صادره به دادگاه تجديدنظر ارجاع شد و دادگاه تجديدنظر هم با توجه به فقدان شاكي خصوصي و نيز عدم روال قانوني براي رسيدگي به پرونده، حكم محكوميت شش ماهه را نقض و آن را به برائت تبديل كرد.
رمضان زاده در ادامه تصريح كرد: در پي صدور حكم برائت، سرپرست مجتمع قضايي جرايم كاركنان دولت به حكم صادره اعتراض كرد كه پيرو آن قاضي دادگاه تجديدنظر بر صحت حكم صادره از سوي خويش تأكيد كرد كه در نهايت حكم به ديوان عالي كشور ارجاع و حكم برائت نقض و پرونده مجدداً به دادگاه تجديدنظر ارسال شد.
رمضان زاده كه روز گذشته به همين منظور در شعبه 4 دادگاه تجديدنظر حضور يافته بود با تأكيد بر اين نكته كه «اين پرونده روال قضايي طبيعي خود را طي نكرده»؛ سير رسيدگي به پرونده مذكور را «عجيب» دانست.
يوسف مولايي وكيل رمضان زاده هم روز گذشته در خاتمه جلسه دادگاه در گفتگو با خبرنگاران در پاسخ به پرسشي پيرامون چگونگي حق اعتراض سرپرست مجتمع قضائي ويژه كاركنان دولت عليه صدور احكام اين مجتمع اظهار داشت: بر اساس ماده 235 قانون آيين دادرسي، سرپرست مجتمع قضايي ويژه كاركنان دولت مي تواند به رأي دادگاه تجديدنظر شكايت كند، اما تا به حال در موارد مشابه اين امر چندان متداول نبوده و صرفاً در موارد خاص و متهماني خاص اين راهكار مورد استفاده قرار گرفته است.
وي ضمن قدرداني از شيوه برخورد رياست دادگاه تجديدنظر، فضاي جلسه را كاملاً دوستانه و مثبت ارزيابي و اظهار اميدواري و خوشبيني كرد كه نتيجه رسيدگي به اين پرونده به تأييد حكم پيشين مبني بر برائت سخنگوي دولت منتهي شود.