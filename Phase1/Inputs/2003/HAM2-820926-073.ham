هماهنگ كننده مقيم سازمان ملل در تهران در گفت وگوي اختصاصي با همشهري تشريح كرد
برنامه هاي سازمان ملل در ايران براي تحقق توسعه هزاره
گروه اجتماعي: سازمان ملل درحال همكاري با دستگاه هاي مختلف دولتي و غيردولتي در ايران براي تحقق اهداف هشت گانه برنامه توسعه هزاره است.
فردريك لاينز هماهنگ كننده سازمان ملل در تهران كه به مناسبت برگزاري نشست منطقه اي پي گيري برنامه توسعه هزاره در تهران در يك گفت وگوي اختصاصي با همشهري شركت كرده بود، گفت: يكي از اهداف اصلي برنامه يادشده كاهش فقر است.
وي افزود: اجماع كلي درمورد آ مار افراد زير خط فقر در ايران بين 25 تا 30 درصد است و سازمان ملل درصدد آن است تا با همكاري ديگر سازمان هاي دولتي و غيردولتي و با اتخاذ برنامه هايي به منظور بهبود زندگي كودكان، توانمندسازي زنان و توقف نابودي محيط زيست از ميزان فقر بكاهد.
هماهنگ كننده مقيم سازمان ملل در ايران در پاسخ به سئوالي در زمينه چگونگي مقابله با بيكاري جوانان به خصوص جوانان داراي تحصيلات عالي براساس برنامه يادشده اظهارداشت: يكي از مهمترين مباحث مطروحه در برنامه بحث بيكاري است، اين درحالي است كه بنابر آمار سازمان مديريت و برنامه ريزي، آمار بيكاري جوانان درخلال هفت، هشت سال گذشته بين 26 تا 29 درصد بوده است. به گفته لاينز سازمان ملل با همكاري سازمان بين المللي كار درحال تلاش براي تدوين راهبرد كار در ايران است و به اين منظور كميته اي تشكيل شده است كه هنوز گزارشي ارائه نكرده است.
وي افزود: يك مسئله مهم در اين ميان وضعيت اقتصاد كلان ايران و چگونگي ايجاد شرايط موثر براي اشتغال زايي است. اقتصاد ايران با داشتن 5، 6 درصد رشد اقتصادي ساليانه روند خوبي دارد،  اما به گفته لاينز مشكل اين است كه اشتغال كافي ايجاد نمي كند و ازجمله راه حل هاي اين معضل توانمندسازي مشاغل كوچك و افزايش صادرات است.
در زمينه نابودي جنگل ها در ايران و چگونگي استفاده از برنامه توسعه هزاره به منظور جلوگيري از اين روند، هماهنگ كننده مقيم سازمان ملل خاطرنشان كرد: توقف نابودي جنگل ها يكي از هشت معرف برنامه هزاره است كه تا سال 2015 بايد عملي شود. وي با اشاره به مساحت اندك جنگل هاي ايران كه حدود 5/4 درصد مساحت كشور است، گفت: سازمان ملل قصد دارد در چارچوب برنامه اي درازمدت با دولت، بخش غيردولتي، دانشگاه ها و رسانه ها در اين زمينه به تعامل بپردازد. به اعتقاد لاينز مديريت درست بخش كشاورزي يك راهكار مهم براي حفظ جنگلهاست. وي افزود: فائو درحال همكاري با وزارت كشاورزي جهت تدوين راهبرد كشاورزي كشور است.
در پاسخ به سئوالي درمورد فعاليت هاي سازمان ملل جهت عملي كردن اهداف برنامه در بخش فن آوري اطلاعات و ارتباطات به منظور كاهش فقر در ايران لاينز يادآوري كرد: ايران از ثروت و منابع انساني خوبي برخوردار است كه امكان پيشرفت در عرصه فن آوري پيشرفته، الكترونيك و فن آوري اطلاع رساني و ارتباطات را فراهم مي آورد،  اما مشكل اينجاست كه اقتصاد ايران شغل كافي ايجاد نمي كند و اين امر باعث فرار مغزها مي شود.
وي گفت: ايران مي تواند تجربه ايجاد مجتمع هاي نرم افزاري و سخت افزاري مانند شهر بنگلور در هند و الگوي سيليكن والي را تكرار كند.
به گفته وي، فن آوري اطلاع رساني و ارتباطات وسيله اي قوي براي كاهش فقر است، چراكه وقتي فقرا بتوانند به اينترنت دسترسي پيدا كنند، از آن براي پروردن افكار تجاري و اجراي طرح هايي مانند صادرات كالا استفاده خواهند كرد.
وي در پايان به موضوع گسترش ايدز در ايران و تغيير الگوي شيوع آن پرداخت و گفت: از سال 1999، تعداد افراد ناقل ويروس اچ .آي.وي در ايران چهاربرابر شده است، درحالي كه تعداد مبتلايان به طور رسمي 5000 تا 6000 نفر اعلام شده است، اما معمولا در كشورهاي ديگر روال بر اينگونه است كه تعداد واقعي افراد مبتلا حدود پنج تا شش برابر تعداد اعلام شده درنظر گرفته مي شود كه به اين ترتيب تعداد واقعي افراد مبتلا در ايران حدود 000/30 نفر برآورد مي شود.
وي ضمن ابراز نگراني از افزايش هندسي مبتلايان به اين بيماري، عمده علل اين امر را مصرف موادمخدر، شيوه نامناسب زندگي جنسي و استفاده ژنتيكي از سرنگ اعلام كرد.
لاينز ضمن ابراز رضايت از برخورد موثر دولت ايران براي كاهش مصرف موادمخدر در ميان افراد مبتلا به اچ.آي.وي مثبت، خواهان آگاهي دهي روشن به جوانان و صحبت كردن به طور علني در اين باره شد.
وي به نقل از كوفي عنان دبيركل سازمان ملل گفت: در اين زمينه، خاموشي به معناي مرگ است، چراكه در نبود اطلاعات ابتلا به ايدز به سرعت افزايش مي يابد.
لاينز خاطرنشان كرد: الگوي شيوع ايدز در ايران دچار تغيير شده و اكنون ابتلاء زنها وشوهرها از يكديگر افزايش يافته است كه اين الگو مانند همان پديده اي است كه در اروپاي شرقي و كشورهاي مشترك المنافع تازه استقلال يافته رخ داد.
هماهنگ كننده مقيم سازمان ملل در ايران اظهارداشت: سازمان  ملل در اين ارتباط وارد يك تعامل بلندمدت با ايران شده است تا گسترش ايدز تا سال 2015 متوقف شود.