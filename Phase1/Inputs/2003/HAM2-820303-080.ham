گراميداشت سالروز آزادي خرمشهر در نمازجمعه تهران
مقام معظم رهبري به مناسبت سالروز آزادي خرمشهر شماري از محكومان را عفو كردند
گروه سياسي: خطيب جمعه و سخنرانان پيش از خطبه نمازجمعه ديروز تهران محور اصلي سخنان خود را به سالروز فتح خرمشهر اختصاص دادند.
در سوم خرداد سال 1361 خرمشهر از اشغال نيروهاي نظامي عراق درآمد.
به گزارش ايرنا آيت الله يزدي خطيب نماز جمعه ديروز تهران با تبريك اين روز گفت: سوم خرداد از عبرتهاي بزرگ تاريخ ماست چرا كه به فرموده حضرت امام(ره)خرمشهر را خدا آزاد كرد.
سرلشكر رحيم صفوي فرمانده سپاه پاسداران انقلاب اسلامي در سخنان قبل از خطبه هاي نماز گفت: اين حماسه نقطه عطفي در تاريخ ملت ايران است و سردار عليرضا افشار رئيس بنياد حفظ آثار و ارزشهاي دفاع مقدس مهمترين عامل فتح خرمشهر را روحيه ايثارگري و شهادت طلبي رزمندگان بيان كرد و افزود: فرهنگ شهادت بايد محور همه تحركات اجتماعي ما قرار گيرد. وي گفت:فتح خرمشهر در حقيقت معجزه و لطف الهي بود چرا كه ملتي بدون پشتوانه و در شرايط نامطلوب نظامي مي توانست بامدد الهي به پيروزي دست يابد.
آيت الله مصباح يزدي از ديگر سخنرانان پيش از خطبه هاي نماز جمعه ديروز نيز فتح خرمشهر را از نقطه هاي عطف تاريخ جمهوري اسلامي ايران خواند وگفت:  وقتي يك جامعه اسلامي براي مقابله با دشمن هرچه در توان داشته باشد، بكارگيرد خداوند با مددهاي غيبي كمبودها را جبران و پيروزي را نصيب اش خواهد كرد.
ديروز همچنين آيت الله يزدي در خطبه دوم نماز جمعه تهران خطاب به دولتمردان  كشور گفت : شما كه  مي گوييد، بايد از قانون  پيروي  كرد، سياست  بر تنش زدايي  است  و بايد آرامش  در كشور حفظ  شود، دو دستگي  و اختلاف  را كنار بگذاريد.
  عضو فقهاي  شوراي  نگهبان  افزود: هر روز يك بيانيه  نوشتن ، يك  اطلاعيه دادن ، يك  نامه  نوشتن ، امضا جمع  كردن ، براي  يك روزنامه  تيتر درست  كردن  و تشكيلاتي  را گرم  كردن، كار درستي  نيست .
امام جمعه موقت تهران اضافه كرد:  چرا بايد خانواده هاي شهدا، جانبازان و مردم متحمل همه مشكلات و طبقات ضعيف اين جامعه وسيع سرگرم اين قبيل مسائل شوند، چرا بايد حاكميت گرفتار شود و بعد هم يك روز خروج، يك روز استعفا و يك روز نامه و بيانيه را مطرح كنيم.