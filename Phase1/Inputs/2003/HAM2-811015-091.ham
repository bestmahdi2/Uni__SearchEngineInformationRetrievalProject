گوهر اديان
كثرت گرايي ديني و رستگاري - واپسين بخش 



هر يك ازطرق گوناگون تصور و تجربه كردن حق توانسته اند واسطه اي بين وجود تحول بخش او
و زندگي انسان باشند
هر سنت عمده در حالي كه حول روش خاص خود در تصور و تجربه حق شكل گرفته است، پاسخ هاي 
خاص خود را به سوالات جاودانه در باب منشا و سرنوشت ما پرورده است و به اين ترتيب
كيهان شناسي و آخرت شناسي هاي كم و بيش جامع و منسجمي شكل گرفته اند
وقتي به تدابير اجتماعي برنامه هاي متفاوت براي ايجاد رستگاري در مقياس وسيع، توجه 
كنيم باز همين نتيجه به دست مي آيد. در اينجا هر واحد، زندگي انسان فردي، كه دوره زماني 
معادل چند دهه را گذرانده است نيست، بلكه فرهنگ هاي ديني است كه قرن هاي بسياري عمر
كرده اند. زيرا با منحصر ساختن نظر به يك مقطع زماني خاص، در مورد يك تمدن هم نمي توان 
قضاوت كرد چه رسد به زندگي بشر. هر يك از جريان هاي بزرگ زندگي ديني، دوران خاص شكوفايي 
و تباهي خود را داشته است. هر جريان انواع مشخصي از خير خاص خود را پديد آورده است و
انواع مشخصي شر خاص خود را. اما ارزيابي بين فرهنگي خيرها يا شرها، بسي مشكل است. براي 
مثال، نبود پيشرفت اقتصادي و به تبع آن فقر گسترده در فرهنگ هاي سنتي هندو و بودايي را
در مقابل خشونت و نژادپرستي رايج تمدن مسيحي، كه به يهودي كشي قرن بيستم منتهي شد، 
چگونه ارزيابي كنيم؟
چگونه بسنجيم بي ارزش انگاشتن ازدواج سنتي در نگاه غرب را در مقابل اين كه شرق نظام 
ازدواجي را كه به چنين درصد بالايي از طلاق و خانواده هاي از هم پاشيده منتهي شده است 
پوچ و بي محتوا تلقي مي كند؟ از درون هر فرهنگ مي توان به وضوح كافي نقص هاي ديگر
فرهنگ ها را ديد، اما مقايسه اخلاقي عيني كل هايي چنين پيچيده و گسترده در حال حاضر يك 
ايده آل دست نيافتني است و نتيجه اين است كه ما در شرايطي نيستيم كه برتري اخلاقي 
همه جانبه اي را براي هيچ يك از سنت هاي بزرگ ديني زنده ادعا كنيم. 
اكنون ببينيم به كجا رسيده ايم، من گفتم كه اگر دعوي اصلي هر يك از سنت هاي بزرگ 
ديني را فراهم كردن سعادت، يا ايجاد زمينه اي كارآمد براي حصول آن قلمداد كنيم و اگر
رستگاري را تحولي بالفعل در انسان ها از خودمحوري به جهت گيري اي جديد به محوريت واقعيت 
الوهي نهايي بدانيم ; و اگر اين جهت گيري جديد، هم يك ويژگي مبهم "معنوي "، و هم يك جنبه 
اخلاقي كه آسان تر قابل مشاهده است داشته باشد، در اين صورت به اين نتيجه كم ادعا و
بيشتر سلبي مي رسيم كه: تا آنجا كه ما مي توانيم بگوييم، اديان بزرگ جهان همه به راه 
رستگاري مي روند. 



اگر چنين است، با آموزه هاي اغلب متضاد سنت هاي متفاوت چه بايد كرد؟ براي اين كه 
پيشرفتي در اين نكته حاصل شود، بايد بين انواع و درجات مختلف تضادهاي نظري، تميز بنهيم. 
اگر رستگاري رخ مي دهد و در نظام هاي ديني كه اين الوهيت ها و مطلق هاي گوناگون در
راس آنها هستند، به يك اندازه رخ مي دهد، اين نكته بيانگر اين است كه اين الوهيت ها
تجلي هاي متفاوت يك زمينه باز هم نهايي تر هر تحول رستگارانه اند. بنابر اين، اين امكان 
را در نظر مي گيريم كه يك واقعيت الوهي متعالي نامتناهي به طرق متفاوت درك شده و بنابر
اين به طرق متفاوت تجربه شده باشد و از اين رو در چارچوب طرق متفاوت ديني - فرهنگي انسان 
بودن انسان ها به طرق متفاوت به آن پاسخ داده شده باشد. اين فرض، اين واقعيت را كه گويا
تحول رستگارانه در همه سنت هاي بزرگ صورت گرفته است، قابل فهم مي كند. به علاوه چنين 
برداشتي به آساني قابل دفاع فلسفي است. زيرا ما امروزه دريافته ايم كه چگونه چارچوبهاي 
مفهومي و زباني كه تجربه انساني آنها به وقوع مي پيوندد، في الجمله آن تجربه را شكل 
مي دهند. اين بينش اساسا كانتي كه ذهن در عمل ادراك فعال است و ما هميشه از محيط
اطرافمان، آن گونه كه بر ذهني ظاهر مي شود كه با عادات و اندوخته هاي مفهومي مان عمل 
مي كند، آگاهيم، به اندازه كافي در روانشناسي شناختي و جامعه شناسي معرفت عملا به 
اثبات رسيده است و اكنون با اطمينان كامل مي توان آن را در تحليل آگاهي ديني وارد كرد. 
بنابر اين اگر استقرايي از پديدارهاي تجربه ديني در گوشه و كنار جهان، داشته باشيم و يك 
تفسير ديني متمايز از تفسير طبيعي از آن تجربه ديني را بپذيريم، گويا دو حركت انجام 
داده ايم. حركت اول فرض گرفتن يك واقعيت الوهي متعالي نهايي(كه من با عنوان حق به آن 
اشاره كردم)است، كه از آنجا كه در وراي حوزه مفاهيم انساني ما قرار دارد، نمي توانيم 
آن را آن طور كه في نفسه است تجربه كنيم، بلكه تنها توان تجربه آن را آنگونه كه به 
واسطه اشكال گوناگون تفكر انساني ما ظاهر مي گردد، داريم. حركت دوم اين است كه 
الوهيت ها و مطلق ها تصور و تجربه شده را تجلي هاي مختلف امر واقع در چارچوب اشكال 
گوناگون تاريخي آگاهي انسان قلمداد كنيم. در اصطلاح كانت، ذات الوهي يا حق في نفسه، از
طريق پذيرندگي هاي بشري مختلف تجربه مي شود. پذيرندگي هايي كه به مثابه گستره پديدارهاي 
الوهي اي هستند كه مفاهيم ديني در شكل گيري آن نقش اساسي داشته اند. 
اين" پذيرندگي هاي "متفاوت تشكيل شده اند از شاكله هاي مفهومي كه عوامل شخصي، 
اجتماعي و تاريخي در آنها تفاوت هايي باز هم بيشتر پديد آورده اند. اساسي ترين مفاهيمي 
كه انسان حق را بر حسب آنها تصور و تجربه كرده است مفاهيم خداوند(شخصي)و مطلق(غيرشخصي)
هستند اما حق، بالفعل به عنوان خداوند به نحو ] كلي و غير [معين يا مطلق به نحو ] كلي و
غير [معين تجربه نمي شود. هر مفهوم اساسي، در يك شكل عيني تر شاكله سازي(در اصطلاح كانت)
مي شود. در اين نقطه است كه عوامل فردي و فرهنگي وارد اين فرايند مي شوند. سنت 
فرهنگي اي كه ما جزيي از آن هستيم، با تاريخ و خصيصه اش و الگوهاي بزرگش، متون مقدسش كه 
افكار و عواطف ما را تغذيه مي كند و شايد از همه مهمتراعمال عبادي يا مراقبه اي اش، 
" عينكي "با شكل و رنگي منحصر به فرد تشكيل مي دهد كه ما
از طريق آن از حق به نحو عيني و به طورمعين آگاه هستيم. بنابر اين كسي كه صورت هاي 
نيايش و آداب مذهبي مسيحي را به كار مي بندد، به اين وسيله به تجربه خداوند به عنوان 
" تو" ي الوهي منتهي مي شود و شخصي كه به يوگاي آيين غير ثنوي هندو يا ذاذن بودايي 
مي پردازد، به اين وسيله به تجربه حق به عنوان وجود- آگاهي - ابتهاج بي نهايت برهمن، يا
به عنوان تهيت نامحدود سونياتا كه در عين حال پري بي نهايت واقعيت بي واسطه به مثابه 
" هستي شگفت انگيز" است، منتهي مي شود. 
در اينجا سه نكته را قبل از پرداختن به سطح بعدي از اختلافات نظري يادآور مي شوم: 
اول، فرض اين كه الوهيت ها يا مطلق هاي تجربه شده كه متعلق هاي آگاهانه عبادت يا گوهر
مراقبه ديني اند، نمودها يا تجليات حقند و نه هر يك خود، حق في نفسه، به معناي اين 
نيست كه اين الوهيت ها توهم هستند. همانطور كه انحاي متفاوت نمودار شدن يك كوه در نظر
افرادي كه هر يك در مكاني متفاوت از ديگري ايستاده اند، توهم نيستند. اين كه واقعيت 
واحدي ممكن است به انحاي مختلف تجربه و توصيف شود، در مورد اشياي طبيعي نيز صادق است. 
اما در مورد واقعيت الوهي متعالي نامتناهي، به آساني مي تواند گستره بسيار وسيع تري 
براي استفاده از شاكله هاي مفهومي گوناگون انسان ها كه تجربه هاي پديداري متنوعي را
ايجاد مي كنند، وجود داشته باشد در حالي كه مفاهيمي كه ما بر حسب آنها از كوه ها و
رودها و خانه ها آگاهي داريم عمدتا(اما نه به هيچ وجه كاملا)در ميان نسل بشر
استاندارد هستند، مفاهيم ديني كه برحسب آنها از حق آگاهي مي يابيم، در
فرهنگ هاي متفاوت جهان به شكل هاي بسيار مختلف، به مرحله ظهور رسيده اند. 
اما نكته دوم، اين كه مي گوييم حق فوق محدوده مفاهيم انساني ماست، به معناي اين 
نيست كه حق فوق گستره مفاهيم صرفي است كه به نحو منطقي پديد آمده اند، مانند مفهوم فوق 
محدوده مفاهيم(غير از مفاهيم صوري صرف). ما در كل قادر نيستيم به چيزي كه به هيچ وجه 
نمي تواند در قالب مفهوم در بيايد اشاره كنيم، حتي با مفهوم در قالب مفهوم درنيامدني. 
اما مفاهيم غير از مفاهيم صوري صرف كه تجربه 
به وسيله آنها ساخت يافته است، نبايد براي استفاده در زمينه نفس الامري حق به كار
گرفته شوند. ويژگي هاي ترسيم شده در فكر و زبان، مولفه هاي تجربه انساني هستند. ما
دليلي نداريم كه آنها را در مورد زمينه نفس الامري عالم پديداري، يعني عالم تجربه شده، 
به كار ببريم، بنابر اين نبايد حق في نفسه را مفرد يا متكثر، جوهر يا فرآيند، شخصي يا
غير شخصي، نيك يا بد، هدف دار يا بي هدف به حساب آوريم. اين نكته مدت مديدي موضوع اصلي 
انديشه ديني بوده است. براي مثال، در مسيحيت، گرگوري نيسايي اظهار داشته است: 
بساطت ايمان راستين، خدا را اين گونه مي انگارد كه چيزي است كه اوست، يعني غيرقابل 
درك به وسيله واژه يا تصور يا ابزار ديگري از فهم ما، فراتر از دسترس نه تنها عقل بشري 
بلكه عقل ملكوتي مي باشد و كاملا آن جهاني، غيرقابل تصور، غير قابل بيان، بالاتر از هر
بياني در كلمات، داراي تنها نامي كه مي تواند ماهيت خاصش را بنمايد، نام يگانه "بالاتر
از هر نام "(عليه يونوميوس، 45). 
در ادامه اين سنت آگوستين گفت "خدا حتي فراتر از ذهن است "(دين راستي 3667)و
آكويناس گفت "جوهر الهي به واسطه عظمتش فراتر از هر صورتي است كه در دسترس عقل ماست "
(عليه بدعت گذاران 3 I، 14). در اسلام، قرآن تاكيد مي كند كه خدا" فوق چيزي است كه آنها
وصف مي كنند"(6101). اوپانيشادها در مورد برهمن اظهار مي كند" آنجا كه چشم راه ندارد، 
سخن راه ندارد و نه ذهن "(اوپانيشادكنه)و شان كارا مي نويسد: برهمن آن است كه "كلمات 
در حضور او عقب مي نشينند و هرگز هيچ فهمي به او دست نيافته است. "(اتو عرفان شرق و
غرب19320، ص 28). 
نكته سوم اين كه ما حق داريم بپرسيم كه چرا يك واقعيت الوهي في نفسه را كه مشاهده 
و وصف ناپذير است فرض مي گيريم؟ اگر عملا هيچ چيزي در مورد او نمي توانيم بگوييم چرا
وجودش را تصديق مي كنيم؟ پاسخ اين است كه واقعيت داشتن يا نداشتن زمينه اي نفس الامري 
كه براي پديدار تجربه شده ديني فرض گرفتيم، مبناي تفاوت بين تفسير ديني و تفسير طبيعي 
از دين است. اگر چنين زمينه متعالي اي وجود داشته باشد، اين پديدارها فرآورده هاي 
مشترك حضور فراگير حق و مجموعه هاي متنوع مفاهيم و تصوراتي اند كه در سنت هاي ديني جهان 
تبلور يافته اند. بنابر اين تصديق امر متعالي اذعان به اين است كه تجربه ديني صرفا
ساخته و پرداخته تخيل انسان نيست بلكه لبيكي است - اگرچه مقيد به فرهنگ - به حق. 
بنابر اين آن تضادهاي نظري كه مجسم كننده برداشت هاي متفاوت از امر نهايي هستند، 
بنابر فرضي كه من ارائه كردم، برخاسته از تفاوت هاي بين مجموعه هاي متفاوت شاكله هاي 
مفهومي و اعمال معنوي انسان هستند. و به نظر مي رسد كه هر يك از اين طرق گوناگون تصور و
تجربه كردن حق توانسته اند واسطه اي بين وجود تحول بخش او و زندگي انسان باشند. زيرا تا
آنجا كه ما مي توانيم بگوييم هيچ يك از مفاهيم عمده از امر نهايي در مجموعه ديني خاصي 
بيشتر از مجموعه اي ديگر، در پديد آوردن رستگاري تاثير نداشته است. 
دومين سطح تفاوت نظري عبارت است از باورهاي متافيزيكي كه داراي ارتباط منطقي با
برداشت خاصي از امر نهايي اند گرچه منحصرا به آن برداشت خاص مرتبط ]نيستند بلكه با بقيه 
نيز ارتباط [مي يابند اينها باورهايي هستند در باب رابطه جهان مادي با حق: خلق از عدم، 
صدور، جهان ازلي، شكل ناشناخته اي از وابستگي... و سرنوشت انسان: تناسخ يا يك بار زندگي، 
هويت ازلي يا تعالي خود... و نيز سوالاتي در باب وجود بهشت و دوزخ و برزخ، ملايك و
شياطين و بسياري ديگر از موقعيت ها و موجودات فرعي. فارغ از اين انبوه موضوعات ديني كه 
سال ها محل بحث بوده است، دو مثال عمده را برمي گزينيم: آيا جهان از عدم خلق شده است و
آيا انسان ها دچار تناسخ مي شوند؟
در مورد چنين مسائلي به خوبي مي توان از اصلي كه بودا دو هزار و پانصد سال پيش به 
آن اعتقاد داشته است استفاده كرد. او يك سري از مسائل حل نشده(اويكت)را مطرح كرد. اين 
كه آيا جهان ازلي است، آيا از لحاظ مكاني نامتناهي است، اين كه آيا(به بيان جديد)ذهن 
و مغز يكي هستند و اين كه وضعيت انساني كه كمال يافته است(تتاگته)پس از مرگ جسماني 
چگونه است؟ او از پاسخ دادن به اين پرسش ها خودداري كرد و گفت براي رسيدن به آزادي يا
بيداري(نيروانه)نياز به دانستن اين چيزها نيست ; و در واقع چنين اطلاعاتي را براي 
رستگاري اساسي دانستن تنها ما را از يك جستجوي مصمم در پي آزادي باز مي دارد در اينجا
مناسب است ما نيز از بودا بياموزيم ; و حتي تصور او از مسائل حل نشده را به بيش از آنچه 
او مي انديشيد تعميم دهيم. زيرا او مثل اكثر بودايي ها يكي از مسائلي را كه ما حل نشده 
مي دانيم، يعني تناسخ را، يقيني و خارج از حوزه مسائل حل نشده دانسته است. بنابر اين 
اجازه بدهيد بپذيريم كه ما براي مثال نمي دانيم كه، آيا جهان از عدم خلق شده است يا نه 
و آيا انسان ها دچار تناسخ مي شوند يا نه ; و به علاوه بپذيريم كه اتخاذ نگرشي صحيح در
باب هر يك از اين موضوعات براي رستگاري ضروري نيست. 
من منكر اهميت چنين موضوعاتي نيستم. اينها در جاي خودشان فوق العاده مهم اند، چون 
هم جذابيت زيادي براي ما دارند و هم لوازم بسيار گسترده اي در نظام هاي اعتقادي ما و
در نتيجه در زندگي ما دارند. انديشه خلق از عدم مي تواند ايده كارآمد وابستگي مطلق را
در پي داشته باشد.(البته برداشت هاي ديگري نيز مي توانند چنين ايده اي را بپرورانند.)
ديدگاه تناسخ مي تواند اميد به پيشرفت معنوي در آينده را ارزاني بدارد; اگرچه اين 
ايده وقتي با اصل كار ما همراه شود، براي اعتبار بخشيدن به نابرابري هاي بالفعل در
اوضاع و احوال انسان ها نيز مي تواند موثر باشد. البته ساير معادشناسي ها نيز مسائل 
نظري و عملي خودشان را دارند در نتيجه اين مسائل و ساير موضوعاتي كه سال ها مورد بحث 
بوده است اهميت شايسته خودشان را دارند به علاوه ممكن است برخي از آن مسائل روزي با
دليل تجربي حل و فصل شوند براي مثال ممكن است ثابت شود كه "انفجار بزرگ "در چهل 
ميليارد سال پيش، آغاز مطلق بوده است و در نتيجه احتمال ازلي بودن جهان را نفي كند. و
باز، ممكن است به واسطه مجموعه اي از دلايل اثبات شود كه تناسخ واقعا در برخي يا همه 
افراد اتفاق مي افتد. از طرف ديگر اين امكان نيز وجود دارد كه هرگز به معرفت اجتماعي در
اين زمينه ها دست پيدا نكنيم. در حال حاضر مادام كه داراي تئوري ها، گرايش ها حدس ها و
عقايد ] موروثي [مختلف هستيم، قطعا نمي توانيم صادقانه ادعا كنيم كه معرفت يقيني داريم. 
و همين واقعيت در مورد كل محدوده موضوعات متافيزيكي كه مورد بحث اديانند صادق است. اين 
موضوعات شديدا جذابيت دارند و چنانكه بايد مورد پژوهش و بحث دامنه دار واقع مي شوند، 
اما موضوعاتي نيستند كه عقايد جزمي مطلق در مورد آنها مناسب باشد و از آن نامناسبتر
اين است كه بگوييم رستگاري بسته به پذيرش نگرش يا عقيده جزمي خاصي است. ما به عيان 
ديده ايم كه تحول انسان از خودمحوري به حق محوري در تك تك سنت هاي بزرگ، به رغم 
پاسخ هاي بسيار متفاوتشان به اين مسايل مورد بحث، به وقوع پيوسته است. بنابراين اتخاذ
نگرش صحيح در باب اين مسايل براي رستگاري ضروري نيست. 
سومين سطح اختلافات نظري، مربوط است به مسايل تاريخي. هريك از سنت هاي بزرگ شامل 
مجموعه اي كوچك يا بزرگ از باورهاي تاريخي اند. در مورد يهوديت، اين باورها، دست كم 
شامل نكات اصلي تاريخ است كه در متون عبري تشريح شده است ; در مورد مسيحيت، همين نكات به 
علاوه خصوصيات اصلي زندگي، مرگ و رستاخيز مسيح آن گونه كه به عهد جديد آمده است ; در
مورد اسلام، نكات اصلي تاريخ آن در قرآن بيان شده است ; در مورد مذهب ويشنايي هندو، 
تاريخ مندي كرشنا; در مورد آيين بودا، تاريخ مندي گتمه و روشن شدگي اش در بودهه گايه ; و
غيره. به اين ترتيب اگرچه هر سنت در مورد گذشته، گزارش هاي خاص خود را دارد اما موارد
نسبتا اندكي از تعارض هاي مستقيم نيز بين اين گزارش ها مي توان يافت. زيرا آن 
رشته هايي از تاريخ كه در اين حافظه هاي تاريخي متفاوت ثبت شده است، معمولا همپوشي 
ندارند; ودر مواردي هم كه همپوشي ديده مي شود، معمولا تفاوت هاي مهم وجود ندارد. 
همپوشي ها قاعدتا در محدوده تاريخ خاورميانه در عهد باستان كه مشترك بين متون مقدس 
يهوديت، مسيحيت و اسلام است قرار دارند. 
به طور كلي در باب چنين تعارضاتي، خواه بين دو سنت يا بين يكي از سنت هاي ديني و
تاريخ نگاران غيرديني بيش از اين نمي توان گفت كه اين تعارضات را تنها بر حسب دليل 
تاريخي مي توان به طور مناسب حل و فصل كرد. اما وقايع ياد شده اغلب زمان زيادي از آنها
سپري شده و مدارك تاريخي اندك يا نامطمئن اند و در نتيجه نمي توان مساله را به شكل قطعي 
حل و فصل كرد. 
چاره اي نداريم جز اينكه به حافظه هاي جمعي متفاوت به همان شكل كه در هاله اي 
افسانه آميز قرار دارند، اكتفا كنيم. هاله اي كه همه حافظه هاي انساني طويل العمر در
باب وقايع داراي اهميت ماورايي را احاطه مي كند. اكنون بار ديگر اظهار مي دارم كه 
تفاوت هاي احكام تاريخي سنت ها، گرچه اهميت شايسته خود را دارند، مانع اين نمي شوند كه 
سنت هاي متفاوت، زمينه كارآمد- و تا جايي كه ما مي توانيم بگوييم، زمينه هاي علي السويه 
كارآمد- براي تحصيل رستگاري باشند. بديهي است كه براي رستگاري، داشتن اطلاعات تاريخي 
صحيح، ضروري نيست. 
با كنار هم گذاشتن همه آنچه گفتم تصوير مورد نظر من اين گونه ترسيم مي شود: تجربه 
ديني انساني ما، كه از آنجا كه توسط مجموعه مفاهيم ديني ما شكل گرفته است به اشكال 
مختلف است، پاسخي است شناختي به حضور فراگير واقعيت الوهي نهايي كه في نفسه فراتر از
بينش مفهومي انسان است. 
اين واقعيت هر چند براي ما به طرقي متجلي مي شود كه توسط مفاهيم انساني گوناگون شكل 
گرفته است، در تاريخ اديان به عنوان گستره اقانيم الوهي و موجودات غيرشخصي متافيزيكي، 
تصديق شده است هر سنت عمده در حالي كه حول روش خاص خود در تصور و تجربه حق شكل گرفته 
است، پاسخ هاي خاص خود را به سوالات جاودانه در باب منشا و سرنوشت ما پرورده است و به 
اين ترتيب كيهان شناسي و آخرت شناسي هاي كم و بيش جامع و منسجمي شكل گرفته اند. مخلوقات 
بشري اي وجود دارند كه به واسطه پيوند با جريان هاي زنده تجربه ديني واجد منصب حجيت 
قدسي شده اند اما همه آنها نمي توانند كاملاصادق باشند; بسيار محتمل است كه برخي از
آنها كاملا صادق نباشند; شايد همه آنها في الجمله صادق باشند. اما به رغم اين توزيع 
ناشناخته صدق و كذب در كيهان شناسي ها و آخرت شناسي ها، فرايند رستگاري در خلال قرن ها، 
در جريان بوده است. بنابراين چه خوب است بياموزيم كه با تعارض هاي حل نشده و در حال 
حاضر حل نشدني در باب اين رازهاي نهايي مدارا كنيم. اما يك عنصر در نظام هاي اعتقادي 
اكثر سنت ها يافت مي شود كه مشكل خاصي ايجاد مي كند، يعني دعوي هر سنت مبني بر اينكه 
منحصرا آن سنت است كه براي تحصيل رستگاري كارآمد است من اين بحث را برحسب مسيحيت طرح 
خواهم كرد زيرا اين مساله براي كساني از ما كه مسيحي هستند، به شدت حاد است. ما به 
عباراتي از عهد جديد نظير" رستگاري در كس ] ديگري به جز [مسيح نيست، زيرا انسان ها نام 
ديگري زير آسمان نمي شناسند كه به وسيله آن بتوان نجات يافت ".(انجيل، كتاب اعمال رسولان: 
124)كاملا آشنايي داريم و با اين اصل اعتقادي كاتوليك نيز كه بيرون از كليسا
رستگاري وجود ندارد و معادل پروتستاني آن - كه هرگز به صورت يك عقيده در نيامد اما در
عين حال به شكل ضمني در گسترش فعاليت تبليغي پروتستان ها در قرن هاي 17 و 18 وجود داشت - 
كه بيرون از مسيحيت رستگاري وجود ندارد آشنا هستيم. چنين عقيده اي با ساير عناصر ايمان 
مسيحي تفاوت دارد. زيرا اين عقيده تنها بيان كننده ارتباط بالقوه مسيحيان با خدا نيست 
بلكه در عين حال بياني در مورد ارتباط بالفعل غيرمسيحيان با خدا نيز هست اين عقيده 
مي گويد كه غيرمسيحيان، بر اساس اينكه مسيحي نيستند فاقد رستگاري اند. 
چنين عقيده اي آشكارا با اين نگرش كه تحول رستگارانه انسان، در همه سنت هاي بزرگ 
رخ مي دهد در تعارض است. بنابراين اگر بپذيريم كه رستگاري منحصر به مسيحيت است، بايد آن 
اصل اعتقادي كهن را انكار كنيم. 
اين انكار در واقع اكنون توسط اكثر متفكران مسيحي صورت گرفته است، گرچه استثناهايي 
عمدتا در هواداران افراطي بنيادگرايي پروتستاني وجود دارد. اصل اعتقادي "خارج از
كليسا" گرچه به صراحت لغو نشده است، اما متكلمان كاتوليك صاحب نفوذي چون كارل رانر با
آثارشان آن را از صحنه خارج كرده اند. كارل رانر متكلمي است كه رويكرد جديد او عملا
توسط شوراي دوم واتيكان مورد تاييد قرار گرفت. 
او ديدگاه شمول گراي خود را اين گونه بيان كرد كه مردم متدين ساير اديان، 
" مسيحي هاي بي نام "ي هستند در كليساي نامريي، حتي بدون اينكه آن را بشناسند و بنابراين 
در فضاي رستگاري قرار دارند. حتي پاپ فعلي، در اعلاميه جهاني اش تحت عنوان نجات بشر
(1979)، اين ايده را به صورت فراگيرتر بيان كرده است: "همه انسان ها بدون استثنا توسط
مسيح نجات يافته اند" و" مسيح با همه انسان ها بدون استثنا تا اندازه اي متحد مي شود، 
حتي هنگامي كه انسان در غفلت از آن اتحاد به سر مي برد. "(پاراگراف 4)تعدادي از متكلمان 
پروتستان نيز از ديدگاه مشابهي حمايت كرده اند. 
ويژگي اي كه امروزه اين نوع شمول گرايي را براي بسياري از مسيحيان به شدت تحسين 
مي كند، اين است كه اين ديدگاه ارزش هاي معنوي همه اديان ديگر و وقوع رستگاري در آنها
اديان ديگر را حفظ مي كند زيرا شمول گرايي اين نگرش را تاييد و پشتيباني مي كند كه 
رستگاري، هر جا كه به وقوع بپيوندد رستگاري مسيحي است و بنابراين مسيحيان تنها
كساني اند كه منبع رستگاري، يعني مرگ كفاره اي مسيح را مي شناسند و آن را تبليغ مي كنند. 
* منابع در دفترروزنامه موجود است 
نويسنده: جان هيك 
مترجم: مهدي ذاكري