سخن نخست
جشنواره فيلم فجر و مديريت سينماي ايران
عليرضا محمودي
بيست و يكمين جشنواره فيلم فجر به پايان رسيد. با يك نگاه منطقي و دور از غوغا و هيجان. اين دوره جشنواره فجر همچون دوره هاي پيشين مشكلات و نواقص هميشگي اين رويداد را به همراه داشت. روش هاي اجرايي جشنواره بيست و يكم در آستانه سومين دهه برپايي همچنان برپايه آزمون و خطا گزينش مي شوند. هنوز هسته فكري جشنواره به آن ميزان از بلوغ نرسيده كه از گذشته خود عبرت بگيرد و ناهنجاري هاي گذشته را برطرف كند. در هر دوره جشنواره مجموعه اي از نواقص وجود دارد كه به شكل عجيبي به ويژگي هاي جشنواره تبديل شده است. پروسه برگزاري جشنواره در هر سال از ابتداي زمستان آغاز و با پايان بهمن ماه بسته مي شود. در اين مدت دو ماهه همه نيروهاي اجرايي جشنواره وارد يك ماراتن فلج كننده مي شوند. نيروهاي اجرايي را نبايد دست كم گرفت. آنها اگر هوشمند نباشند، اگر دقت و توانايي نداشته باشند(كه اغلب دارند)حداقل تجربه كه دارند. اما اين تجربه زماني كه وارد تونل بي رحم زمان كوتاه مي شود ويژگي هاي قابل تأمل نيروهاي اجرايي را به كمترين ميزان ممكن تقليل مي دهد. ريشه اين تقليل انرژي و فروكش قدرت تجربه و فراست در اجراي جشنواره فيلم فجر در وابستگي شديد جزييات اجرايي آن به نهادهاي متاخر و متفاوت تصميم گيري است.
دفتر جشنواره فيلم فجر به عنوان هسته اجرايي و مغز متفكر برگزاري جشنواره در ايجاد جريان برگزاري جشنواره در طول سال وابسته نهادهاي مختلف تصميم گيري در وزارت ارشاد و مراجع ديگر است. توجه غيرسينمايي به جشنواره فيلم فجر آنقدر زياد هست كه همه مسئولان سينمايي را وادار به نگرش دست به عصا در رابطه با جشنواره كرده است. آنها بايد تا آخرين لحظه برگزاري جشنواره خود را با همه نهادها و ارگان هاي مربوط و غيرمربوط هماهنگ كنند. نتيجه اين هماهنگي ها در نهايت ناهماهنگي اجرايي جشنواره و بي نظمي همه ساله جشنواره و گره هاي هميشگي آن است. اين روش تا آنجا به جشنواره فيلم فجر آسيب رسانده است كه از مخاطبان جشنواره فيلم فجر همه ساله كاسته و ناخودآگاه اهميت خود را از دست مي دهد. جشنواره فيلم فجر به عنوان مهمترين رويداد سينمايي كشور علاوه بر نظم و انضباط در برپايي بايد از درون و نحوه نگرش به سينماي ايران به يك استقلال و آرامش برسد. بايد ميزان وابستگي آن را به سليقه مديريت ها در حدي كه فعلا وجود دارد، كاهش داد. مديريت هاي سينماي ايران به جشنواره چون حيطه اي براي اعمال اهرم هاي مديريتي نگاه مي كنند. آنها به اين روش ها اهميت مي دهند چرا كه در جشنواره مديران سينمايي به مديران ارشدتر خود به نوعي گزارش كار مي دهند و به آنها اعلام مي كنند، اين است آنچه ما براي آن سرمايه هزينه مي كنيم. تغيير دائم مديران و تغيير دائم روش ها و نگرش هاي آنها در رابطه با جشنواره ما را صاحب رويدادي مي كند كه در هر دوره نسبت به دوره هاي قبل خود دچار افراط و تفريط مي شود. يك بار آنقدر سخت به سينماي ايران نگاه مي كند كه جشنواره به يك تنگنا براي فيلمسازان تبديل مي شود و سال بعد آنقدر پذيرا و مهربان مي شود كه جشنواره خوان گسترده اي مي شود براي به دست آوردن غنايم. در چنين شرايط متغيري هركس مي تواند هر انتقادي را به جشنواره نسبت بدهد و جشنواره عملا هيچ دفاعي نداشته باشد. مثلا امسال محمد مهدي عسگرپور دبير جشنواره پيش از آغاز جشنواره در يك گفت وگو با خبرگزاري جمهوري اسلامي تاكيد كرد كه انتخاب هاي جشنواره دولتي نيست. جشنواره فيلم فجر سال گذشته داوري ها را توجيه كرد و امسال مجبور به توجيه انتخاب ها شد. تا اين حد وابستگي به ذهنيت مخاطبان براي جشنواره فيلم فجر و اين تلواسه براي هماهنگي اين ذهنيت ها با روش رسمي جشنواره نشان مي دهد كه جشنواره فيلم فجر يك پديده مستقل و داراي ضوابط مشخص و معين نيست و هر سال دچار تغييرات گسترده اي مي شود كه نيازمند توجيه است و آنقدر اين تغييرات نسبت به سال گذشته عميق و گسترده است كه همه را هم براي اجرا و هم جا انداختن آنها دچار عجله و شتاب مي كند. بايد سطح نگرش به جشنواره را از يك دوره و يك سال به سطح بالاتري ارتقا بدهيم. بايد مديران جشنواره را به عنوان برنامه ريزان يك رويداد فرهنگي مستقل در استقلال انتخاب و روش هاي اجرايي آزاد گذاشت. تا اين حد وابستگي به جريان روز سياست جشنواره فيلم فجر را از محتواي فرهنگي دور و به يك پديده روزآمد كه كاركرد فرهنگي ندارد تبديل مي كند.
سينماي ايران و جشنواره فيلم فجر به هم پيوسته اند. ميزان اين وابستگي تا حد شي و تصوير آن است. براي به دست آوردن يك تصوير خوب نيازمند شي مناسب هستيم. جشنواره فيلم فجر آن زمان به يك پديده مستقل و داراي اهميت تبديل خواهد شد كه ميزان وابستگي آن به مديريت سينماي آن را فقط در حد تامين سرمايه كاهش داد. وگرنه سال آينده باز در همين موقع همين حرف ها را خواهيم زد و اصولا بر طبق روش رايج كسي به آن گوش نخواهد كرد.