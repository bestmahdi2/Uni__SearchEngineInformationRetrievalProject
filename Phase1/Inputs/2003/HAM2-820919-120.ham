سايه روشن سياست
تونل ضد هسته اي در بيت المقدس در حال ساخت است
شبكه تلويزيوني رژيم صهيونيستي اعلام كرد: اسرائيل در حال حاضرمشغول ساختن يك تونل ضد هسته اي سري در بيت المقدس است كه اين تونل سري در وضعيتهاي اضطراري به كار گرفته خواهد شد.
به گزارش ايسنا به نقل از روزنامه النهار- چاپ لبنان- شبكه تلويزيوني اسرائيل(رژيم صهيونيستي)بيان داشت: اين تونل سري در وضعيتهاي اضطراري چون حملات هسته اي، ميكروبي، جنگهاي گسترده يا زمين لرزه توسط اعضاي دولت رژيم صهيونيستي استفاده مي شود.اين تلويزيون، تصاويري از اين تونل سري را كه مدتها است رژيم صهيونيستي در حال ساخت آن است پخش كرد.
سرقت 38 موشك اتمي
38 فروند موشك مجهز به كلاهك اتمي در جمهوري خودخوانده پردنسترويه مولداوي به سرقت رفت.بنابر گزارش بازتاب به نقل از سايت لنتارو اين جمهوري خودخوانده، به تازگي به مركز بين  المللي قاچاق اسلحه و تجهيزات نظامي تبديل شده است و سازمان هاي تروريستي توجه خاصي به آن دارند.اين گزارش مي افزايد: محل استقرار اين سلاح ها تحت كنترل نيروهاي روس، مستقر در جمهوري پردنسترويه است و بيم آن مي رود كه اين موشك ها، به دست سازمان هاي تروريستي بيفتد.
محاكمه غيابي بوش
جلسه محاكمه غيابي «جرج بوش» به اتهام جنايات جنگي در افغانستان، در «توكيو» برگزار مي شود. به نوشته روزنامه «ژاپن تايمز»، در كيفرخواست دادگاه ژاپني قرار است با انتقاد از عمليات نظامي آمريكا در افغانستان، «جرج بوش» را به تجاوز، حمله به غيرنظاميان و تأسيسات غيرنظامي و شكنجه و اعدام زندانيان متهم كند.جلسات اين دادگاه توسط يكي از حقوقدانان و گروهي ديگر از مدافعان حقوق غيرنظاميان سازماندهي شده است. در اين جلسات، مادر يكي از شهروندان افغان كه در حمله هوايي نيروهاي آمريكا كشته شده و يك پاكستاني كه در پايگاه گوانتانامو در كوبا نگهداري مي شد، به عنوان شاهد حاضر خواهند شد و تعدادي از دانشمندان گزارش هاي موجود در خصوص تأثيرات گلوله هاي حاوي اورانيوم بر انسان را ارائه خواهند داد. حكم نهائي توسط پنج تن از كارشناسان حقوقي از ژاپن، آمريكا، انگليس و هند صادر خواهد شد.
داوطلبان عمليات انتحاري در آلمان
به گزارش مطبوعات آلمان، سازمان هاي امنيتي اين كشور نگران افزايش گروه هاي اسلام گرايي هستند كه در آلمان تشكيل مي شوند و هدفشان جنگي مقدس به خاطر برقراري اسلام است. به گزارش راديو آلمان روزنامه آلماني بيلدام زونتاك در شماره روزيكشنبه خود نوشته است، شمار اسلام گراياني كه در آلمان حاضرند به خاطر نظراتشان به خشونت متوسل شوند، حدود 30 تا 40 هزار نفر است. در اين روزنامه همچنين آمده است كه در نوامبر سال گذشته در جريان جنگ هاي چچن يك اسلام گراي 25 ساله آلماني به قتل رسيده است.