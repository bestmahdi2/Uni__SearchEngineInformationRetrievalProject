تنوع فعاليت هاي بانكي
نظام بانكداري در جهان امروز از حالت سنتي دريافت سپرده و اعطاي وام از محل منابع در
اختيار، خارج شده است و فعاليت هاي متنوعي را كه ممكن است بعضا غيرمالي نيز باشد، در
دستور كار خود قرار داده است. امروزه رقابت فشرده در بانكداري موجب شده است بانك ها
براساس اصل مشتري مداري روزبه روز بر تنوع، جذابيت و كيفيت فعاليت هاي خود بيفزايند و به 
فعاليت هاي سنتي اكتفا نكنند. در قانون برنامه سوم توسعه جمهوري اسلامي ايران نيز با
شناخت و درك اين ضرورت ها به خوبي بر" افزايش شرايط رقابتي بانك ها"،" گسترش بازارهاي 
مالي" و" بهبود كيفيت ارائه خدمات بانكي "تاكيد شده است. در فصل دهم اين قانون دولت مكلف 
شده است "آيين نامه ها، دستورالعمل ها و ضوابط اداري، استخدامي و انضباطي خاص نظام بانكي 
را در جهت توسعه و بهبود كيفيت ارائه خدمات و رقابتي كردن فعاليت سيستم بانكي "تصويب كند
كه متاسفانه هنوز چنين اقدامي انجام نشده است. البته با توجه به توصيه قانون برنامه سوم 
مبني بر اجازه تاسيس بانك توسط بخش خصوصي تاكنون چندين بانك خصوصي تشكيل شده است اما به 
علت اختلاف فوق العاده زياد سرمايه بانك هاي دولتي با بانك هاي خصوصي هنوز شرايط رقابتي 
در فعاليت بانكداري كشور به وجود نيامده است. بحث هايي مانند خصوصي كردن شعبه هاي 
بانك هاي دولتي و يا خصوصي كردن تمام بانك هاي دولتي به غير از يك يا دو بانك نيز هنوز به 
نتيجه عملي و اجرايي نرسيده است. البته تاكنون ايجاد شرايط رقابتي در فعاليت بانكي و
بهبود خدمات ارائه شده توسط اين سيستم فقط در اجازه به فعاليت بخش خصوصي و يا خصوصي سازي 
يعني انتقال مالكيت از بخش دولتي به بخش خصوصي ديده شده است در حالي كه همان طور كه اشاره 
شد در جهان امروز كيفيت ارائه خدمات بانكي و تنوع فعاليت بانك ها و خدماتي كه به مشتريان 
ارائه مي دهند از مالكيت آنها كه خصوصي يا دولتي باشد مهمتر است. ممكن است اين استدلال 
مطرح شود كه با مالكيت دولتي امكان رقابت و ايجاد تنوع در فعاليت بانكداري به وجود
نمي آيد، در حالي كه امروزه در كشورهاي غربي بانك هايي كه دولتي هستند از نظر ارائه خدمات 
و تنوع فعاليت هيچ تفاوتي با بانك هاي خصوصي ندارند. مشكلي كه در خصوصي سازي شركت هاي 
دولتي وجود دارد نبايد در بانك هاي دولتي نيز به وجود آيد و آن يك بعدي ديدن مساله و منوط
كردن هر نوع ابتكار و خلاقيت به انتقال مالكيت از بخش دولتي به بخش خصوصي است. مشكل امروز
بانك هاي دولتي اين است كه فعاليت متنوعي ندارند و هنوز به شيوه بانكداري سنتي اداره 
مي شوند درحالي كه براي هر برنامه اي كه كيفيت خدمات آنها را بالا ببرد منابع مالي كافي 
دارند. قبل از خصوصي سازي بانك ها مي بايست به كيفيت ارائه خدمات آنها نيز فكر شود.