سايه روشن سياست
رفتار مبهم
مجله آمريكايي تايم در تازه ترين شماره اينترنتي خود كه پريروز منتشر شد، آخرين تحولات در روابط ايران و آمريكا را تحليل كرده است. در گزارش تحليلي كوتاه تايم كه تحت عنوان «چه كسي با ايران سخن مي گويد؟» منتشر شده آمده است: ايران كه ايالات متحده آن را جزئي از محور شرارت ناميده است، شايد براي همكاري با آمريكا تمايل داشته باشد. اگر تندروهاي ايران اين كار را بپذيرند تحولي بزرگ به شمار مي رود. دو كشور برسر برنامه هسته اي ايران در ستيز هستند و آمريكا ايران را به پناه دادن به اعضاي ارشد القاعده متهم كرده است. آمريكا ماه مه گذشته پس از انفجارهاي عربستان سعودي القاعده را عامل آن معرفي كرد و با ادعاي اينكه آنها در ايران مستقرند، مذاكره با تهران را خاتمه داد. اما عبدالله رمضان زاده سخنگوي دولت ايران به مجله تايم گفت: ايران اطلاعات لازم را درباره 500 عضو القاعده كه در ايران زنداني اند در اختيار كشورهاي دوست در اروپا و منطقه قرارداده است.
وي افزوده است: آمريكا اگر به اطلاعاتي در اين زمينه نياز دارد مي تواند ازطريق كشورهاي دوست،  از ايران بپرسد. سخنگوي دولت ايران همچنين گفته است اعضاي ارشد القاعده كه آمريكا در جستجوي آنهاست(سعد پسر
بن لادن، ايمن الظواهري دستيار بن لادن و سليمان ابوغيث سخنگوي القاعده)در ايران نيستند.
تايم در ادامه مي افزايد: باوجود همه اينها ايران و آمريكا بار ديگر گفت وگوها را از سر گرفته اند. برخي منابع آمريكايي به تايم گفتند: شماري از مقام هاي سابق ايالات متحده به همراه «برنت اسلوكرافت» رئيس شوراي مشاوران سياست خارجي بوش، با ايران به صورت غيررسمي مذاكره كرده اند.
مذاكره كنندگان دو طرف گفته اند محور اين مذاكرات برنامه هسته اي ايران، تروريسم و پاره اي مسائل ديگر بوده اما درباره هيچيك از مسائل نتيجه اي به دست نيامده است. اما در اين ميان ايران به آمريكا پيشنهاد كرده است كه شماري از اعضاي القاعده را با اعضاي منافقين مبادله كند.(ايران پيش تر شايعات درباره چنين معامله اي را تكذيب كرده است.)



آمريكا در ماه اوت گذشته و درپي گلايه هاي ايران درباره فعاليت سياسي منافقين در خاك آمريكا،  فعاليت اين گروه را كه از زمان بيل كلينتون در فهرست تروريسم آمريكا قرار دارد، محدود كرد اما ايران به اين راضي نيست و مي گويد همانطوري كه بوش گفته است بايد اين گروه كاملا خلع سلاح شود.
تايم در پايان مطلب خود نتيجه گيري مي كند: يك مقام بلندپايه ايران گفته است كه لازم نيست روابط ايران و آمريكا هميشه بحراني بماند؛ اما شاخه تندرو دولت بوش كه مخالف ذوب شدن يخ هاي روابط تهران - واشنگتن است، فقط طرفدار اين است كه به سوي ايران پيام «تغيير رژيم» فرستاده شود.
آشتي بر سر سفره ايران
اروپايي ها كه در جريان بحران عراق دچار شكاف داخلي(آلمان و فرانسه در برابر انگليس)و تنش با آمريكا شدند، ظاهرا در صددند اين خسران را در «مسأله ايران» جبران كنند.
روزنامه انگليسي ديلي تلگراف شنبه گذشته در مطلبي پيرامون سفر وزيران خارجه آلمان، فرانسه و انگليس با بيان اين مطلب افزود: مأموريت ديپلماتيك مشترك انگليس، آلمان و فرانسه نشانه اي از سياست خارجي متحدتر اروپا پس از كشمكش تلخ آنها بر سر جنگ عراق است كه انگليس را از متحدان اروپايي اش جدا كرد.
اين روزنامه انگليسي افزود: يك سخنگوي وزارت خارجه انگليس گفت: قرار نيست وزيران خارجه سه كشور با يك هواپيما به ايران پرواز كنند اما اين سفر سه گانه نشانه اي است از اينكه اروپايي ها برسر برنامه هسته اي ايران اختلاف نظر ندارند.
ديلي تلگراف افزود: اروپايي ها به صورت غيررسمي به ايران تضمين داده اند كه اگر غني سازي اورانيوم را متوقف كند، آنها حاضرند تجهيزات هسته اي در اختيار اين كشور قرار دهند.ايران بارها گفته است از حق خود براي پيگيري برنامه هسته اي صلح آميز ازجمله غني سازي اورانيوم منطبق با مفاد معاهده منع گسترش سلاح هاي هسته اي دست نخواهد كشيد. محمد البرادعي مديركل آژانس بين المللي انرژي اتمي هفته گذشته دوبار اين حق ايران را به رسميت شناخت.
اسراييل حمله به ايران را تكذيب كرد
يك مسئول عالي رتبه اسراييل، شايعه طرح حمله نظامي به تأسيسات هسته اي ايران را تكذيب كرد.
به گزارش سايت بازتاب به نقل از روزنامه اسرائيلي هاآرتص، يكي از نزديكان و مشاوران ارشد شارون(نخست وزير اسراييل)كه نخواست نامش فاش شود، با اعلام اين خبر گفت: حمله نظامي به ايران بي فايده و دور از انتظار است، بنابراين رژيم اسراييل به هيچ وجه به دنبال اين برنامه نيست.وي گفت: اسراييل به جاي حمله نظامي به تهران، با همياري آمريكا، به تهديدات تبليغاتي و فشار به تهران ادامه مي دهد و تل آويو در اين ميدان، مشوق آمريكا خواهد بود.
اين مقام اسراييلي همچنين پيگرد دو خلبان اسراييلي را كه از حمله به شش پايگاه هسته اي ايران تمرد كرده بودند، كاري عبث و بي نتيجه خواند.
مقام اسرائيلي افزود: هرچند شارون و اركان رژيم، بي نهايت از برنامه هاي هسته اي ايران ابراز نگراني مي كنند،  اما دولت شارون درصدد جلوگيري از برخورد بين دو طرف در اين خصوص است.
مشاور شارون گفت: ايران خطر بزرگي براي جهان به ويژه اسراييل است و تمام برنامه هاي اسراييل در قبال ايران به همكاري پنهان و دقيق با آمريكا بستگي دارد و تل آويو تلاش مي كند تا با تشكيل هيأتي سري از «موساد» درباره تلاش ايران براي دستيابي به سلاح هاي كشتارجمعي، در رسانه هاي غربي به خصوص منابع اطلاعاتي آمريكا،  جنگ تبليغاتي راه بيندازد تا در اين نبرد سهمي داشته باشد.
وي تأكيد كرد: يكي از اعضاي اين هيأت، به تازگي به خاطر ارايه گزارشي درباره ايران در يكي از روزنامه هاي آمريكا به مدرك افتخاري عالي دست يافته است.