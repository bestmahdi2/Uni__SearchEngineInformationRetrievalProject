نگاه
استفاده ابزاري از شعر و افزايش جمعيت شاعران
ابراهيم رزم آرا
شعر زبان، بحران شعر، ساختارشكني، معني گريزي، چند معنايي، چند صدايي، تأويل از روي دست هم نويسي، تئوري هاي وارداتي، بازيهاي زباني، دريدا، بارت، شعر متفاوت، هنر پست مدرن و مقولاتي از اين دست، از مؤلفه هايي بودند كه در دو دهه اخير در محافل شعري و نشريه هاي ادبي - فرهنگي و هر جايي كه صحبتي از شعر در ميان بود، شنيده مي شد. به گونه اي كه از فرط تكرار در كاربرد آنها، درصد بالايي از افراد، سياهه اي از آنها را بدون داشتن زمينه هاي لازم در ذهن خود فراهم داشته و دارند. بگذريم از اين امر كه عموماً  بسط و گسترش اين مولفه ها در طي زمان و از فرط تكرار به محدوده اي معين مرزبندي شده و كمتر پيش آمده است كه تأويلي بتواند پا از اين مرزها فراتر گذاشته و بجاي نقل قول از چند صاحب نظر و تكرار تئوري هاي وارداتي، ما با توليد انديشه و نظريه روبه رو باشيم. دهه هفتاد، از اين منظر دهه منحصر به فردي است. در اين دهه با اوج مصرف انديشه ها و الگوهايي مواجه هستيم كه آن انديشه ها و نظريه ها در مبدأ توليد براي خود پيشينه و تاريخي خاص داشته و در تعامل و نوع مناسبت خود با ساير حوزه ها پرداخت و معماري شده اند.
يكي از موارد و سرفصل هايي كه نقل محافل شهري و متون نقدي است، توليد انبوه كتاب شعر و يا به عبارت بهتر، افزايش بي حد و حصر تعداد شاعران در دو دهه اخير است.
در ارتباط با اين موضوع مي توان به طرح دو سؤال پرداخته و مسأله را در بستر پاسخ ها گسترش داد؛ چرا ما با افزايش آماري شاعران در جامعه روبه رو هستيم و چرا نمي توان چنين افزايشي را به فال نيك گرفت؟
(به نظر نگارنده افزايش تعداد شاعران را مي توان از وجوه متعددي بررسي كرد و در اين مقال موضوع به طور عمده از منظر روانشناسي و روانشناسي اجتماعي مورد بررسي قرار گرفته است.)
حضور در عرصه هنر و ادبيات، همانند حضور در عرصه هاي ديگر نبوده و به نظر مي رسد كه بايد با آن به شيوه اي متمايز برخورد كرد. انگيزه تمايل و آغاز حضور جدي در اين عرصه- از جوهره فردي، استعداد و ژنتيك كه بگذريم- مي تواند دلايل بسياري داشته باشد. اين دلايل را مي  توان از دو بعد فردي و اجتماعي و تأثير و تعامل هر يك از اين ابعاد بر ديگري بررسي كرد.
هر يك از ما براي ادامه حيات اجتماعي، براساس نوع تربيت و تأثيرمحيط، ناخواسته سپرهاي دفاعي براي خود مي سازيم. هنر- و در اينجا شعر - مي تواند براي فرد نقش يك سپر دفاعي را بازي كند. بدين گونه كه ممكن است فرد براي فرار از يك سري واقعيت هاي روزمره، تمايل به ساختن دنيايي خاص و به دور از دسترس را در درون خود كشف كرده و توسط آفرينش اثر هنري به ساختن چنين دنيايي مبادرت  ورزد. جهاني به دور از واقعيتها و قراردادهاي اجتماعي.
يكي ديگر از علل تمايل فرد به هنر و ادبيات را مي توان در خودكم بيني و احساس حقارت او، رديابي نمود.(البته مواردي چون حقارت، خودكم بيني و ترس كم و بيش در درون همه ما وجود دارد، كه مي توان منشأ و چگونگي شكل گيري هر يك از آنها را با مراجعه به تاريخ زندگي فرد و نيز تأويل روياهاي او مورد بررسي قرار داد.)نوع برخورد خانواده با فرد، طبقه،  جنسيت، مدرسه، دوستان،  چگونگي رفتارهاي جنسي و عواملي ديگر مي توانند در بوجود آمدن احساس حقارت، خود كم بيني و ترس دخيل باشند، كه فرد با توسل به هنر و ادبيات، سعي در پنهان كردن آنها از ديگران داشته و از سوي ديگر ضميرناخودآگاه فرد نيز بستر را براي فريب و فراموشي او آماده مي كند، به گونه اي كه علت اصلي گرايش در فرد سركوب شده و ميل به آفرينش اثر هنري به وظيفه اجتماعي، سياسي و يا دغدغه هاي بزرگ فلسفي تأويل و بازگردانده مي شود.
اگر چه در سطور بالا از واژه هاي هنر و ادبيات استفاده شده است، اما بايد يادآور شد كه مورد بحث شعر بوده و بنا به دلايلي شعر بيش از ساير هنرها مورد استفاده -سوءاستفاده- قرار مي گيرد. يكي از اين دلايل، در دسترس بودن ابزار توليد شعر است. براي نمونه ورود به موسيقي، سينما، تئاتر و حتي نقاشي مستلزم ساعتها صرف وقت و هزينه هاي مالي است. در حالي كه شعر، بيش از يك خودكار و اندكي كاغذ، هزينه هاي ديگري را برفرد تحميل نمي كند. از سوي ديگر، شعر سهل الوصول تر از ژانري همانند داستان به نظر مي آيد و گويا با اندكي كلمه و چاشني عناصر رمانتيك و احساسي مي توان،  دست به خلق زد.
يكي ديگر از مواردي كه مي توان به آن اشاره كرد، استفاده فرد(شاعر)از شعر جهت ورود به محافل و مجموعه هايي است كه نمي توان با ابزار ديگري جواز ورود به آن مكان ها را گرفت. مكان هايي كه فرد آنجا خود را بزرگوار و بزرگ منش احساس كرده و مي  تواند نظر ديگران را به خود جلب نمايد. متأسفانه در جامعه ما، بسياري از افراد به علت درست طي نكردن مراحل مختلف زندگي در بعد از چهل سالگي دچار بحران  شده و به شعر روي مي آورند و در ادامه حركت خود با اصل قرار دادن اين حكم، كه شاعر بدون حضور عشق نمي تواند شعر بسرايد، عاشق هم مي شوند و...
همه آنچه آمد را مي توان در سرفصلي به نام استفاده ابزاري از شعر و ادبيات خلاصه كرد. اگر چه موضوع چندان ساده نيست كه بتوان در چند سطر آن را درمعرض نقد و تأويل قرار داد، اما نگارنده اميدوار است كه با اين اشاره، باب بحث و گفت وگو باز شده و ديگران از منظرهايي متفاوت به اين امر بپردازند.
امري كه چندان جدي گرفته نشده است. كساني ممكن است كاري به كار شعر نداشته و از كنار آن عبور كنند، اين افراد اگر كاري براي شعر انجام نمي دهند، خطري نيز براي شعر ندارند، اما افراد شاعرنمايي كه از بازار آشفته شعر استفاده كرده و با چند تركيب و تصوير شعري مي سازند و از آن در جهت منافع خود استفاده مي  كنند بسيار خطرناك بوده و بايد با ايجاد فضاي نقد، آنها را كنترل نمود... و در پايان، به نظر نگارنده ما بايد براي جلوگيري از تكثير افرادي كه شعر مي نويسند، امكانات تفريحي و ورزشي را گسترش دهيم. به يقين اگر در جامعه ما امكاناتي از قبيل موتورسواري، كايت سواري،  پاتيناژ و نيز امكان ماجراجويي در عرصه هاي مختلف به گونه اي بود كه همه مي توانستند به آنها دسترسي داشته باشند، 90 درصد شاعران يقه شعر را رها كرده و پي كار خود مي رفتند.