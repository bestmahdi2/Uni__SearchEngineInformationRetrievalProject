اجلاس افسران ارشد جمهوري اسلامي ايران و پاكستان در تهران
گروه اجتماعي: ستاد مبارزه با مواد مخدر به عنوان عاليترين مرجع تصميم گير و سياستگذار در زمينه مبارزه با مواد مخدر، تداوم و تقويت همكاريهاي دو كشور جمهوري اسلامي ايران و جمهوري اسلامي پاكستان را براي مهار توليد و قاچاق مواد مخدر در سطح منطقه مفيد و مؤثر ارزيابي مي كند و خواهان گسترش اين همكاري هاست.
محمدعلي هاشمي مديركل روابط بين الملل ستاد مبارزه با مواد مخدر همچنين گفت: تهديدات مشترك از سوي مواد مخدر موجب مي شود ايران و پاكستان بيشتر با يكديگر همكاري كنند.آقاي اسكندر علي رئيس دبيرخانه پليس مبارزه با مواد مخدر پاكستان نيز در مراسم افتتاحيه اين اجلاس ضمن اشاره به مشتركات فراوان ايران و پاكستان توليد مواد مخدر در افغانستان را تهديدي براي دو كشور ايران و پاكستان برشمرد و گفت: متأسفانه با سرنگوني طالبان، مشكلات مواد مخدر در افغانستان حل نشد و اين مشكل از آن زمان تاكنون در حال افزايش است.