كاريكاتور و دغدغه زمين
اسماعيل عباسي
دود و مه لندن در پاييز سال 1953 كه بيش از 4 هزار قرباني گرفت، اولين پيامد جدي آلودگي هوا در شهرهاي بزرگ صنعتي جهان بود. روزنامه ها خبر اين واقعه هولناك را با تيترهاي درشت منعكس كردند. اما تايمز لندن بر خلاف سنت ديرين اين روزنامه كه معمولاً از انتخاب تيترهاي درشت و جنجالي پرهيز مي كرد، واقعه تلخ لندن را با عبارت «روزي كه شهر در دود شناور شد» بازتاب داد. تحت همين عنوان بعدها كتابي از سوي جمعي از كارشناسان برجسته محيط زيست و زيست شناسان اروپا منتشر شد كه سنگ بناي بسياري از مجامع و كنوانسيون هاي مهم زيست محيطي قرار گرفت. در كنار روزنامه نگاران و كارشناسان محيط زيست كه با مقالات مستدل و هشدار دهنده خود، نسبت به آينده جهان ابراز نگراني مي كردند، كاريكاتوريست ها هم با نگرشي نو نسبت به مسأله اي كه در قالب يكي از مهم ترين بحران هاي زيست محيطي زندگي و آينده بشريت را هدف گرفته بود، وارد ميدان شدند. نقد يك فاجعه با بيان تصويري طنزآميز و يا زبان فكاهه كار دشواري بود. كاريكاتوريست ها يا بايد با همان شيوه اي كه به هجو جنگ هاي جهاني پرداختند، يعني كاريكاتورهاي سياه به سراغ فاجعه لندن مي رفتند و يا انديشه و قلم خود را در بستر تازه اي از آزمون و خطا مي آزمودند. انقلاب صنعتي اروپا با شكوه افسانه اي خود بسياري از رسانه ها را مقهور كرده بود. هر نوع مقاومتي در برابر موج اين انقلاب حتي به زبان شوخي و طنز حمل بر عقب ماندگي و دگم انديشي مي شد. عصر جديد با دود شيري رنگي كه از فراز كارخانه هاي نوبنياد به بلنداي آسمان مي رفت، چشم ها را خيره كرده بود. اما فاجعه لندن چشم ها را شست و نگاه ها را عوض كرد. اروپاييان دريافتند كه تب انقلاب صنعتي ممكن است تشنج هاي خطرناكي نيز در پي داشته باشد. نخستين كاريكاتورها در مطبوعات انگليس به چاپ رسيدند. موضوعات و مفاهيمي كه كاريكاتوريست ها از كاريكاتورهاي جنگ در اختيار داشتند، براي نقد و هجو توسعه بي رويه و اضمحلال طبيعت نيز كاربرد پيدا كرد. ماسك هاي ضدگاز كه سربازان در گرماگرم جنگ و براي مقابله با هجوم شيميايي بر چهره مي زدند، دستمايه اي شد تا كاريكاتوريست ها، تصويري كميك، اما هشدار دهنده از شهروندان لندن ارايه كنند. در ده ها كاريكاتور ماسك عنصر اصلي بود و اين پيام را در بر داشت كه در شهر لندن بدون ماسك ضدگاز نمي توان زنده ماند!
مطبوعات پاريس، مادريد، رم، برلن، آتن و ديگر پايتخت هاي اروپايي، پر از كاريكاتورهايي شد كه به دفاع از طبيعت، محيط زيست و هواي پاك پرداخته بودند. زمزمه هايي از اين دست، همچون جويبار به هم پيوستند و نمايشگاه بين المللي كاريكاتور در شهر مونترال كانادا در سال 1961 ميلادي، به نمايشگاه كم نظيري از آثار كاريكاتوريست ها تبديل شد. طنز تصويري، اينك به صورت عريان به نقد انقلاب صنعتي و پيامدهاي آن پرداخته بود. بعدها نمايشگاه بين المللي كاريكاتور در شهر آتن پايتخت يونان موضوع اصلي خود را به محيط زيست اختصاص داد. بي ينال هاي جهاني كاريكاتور كه از ويژگي هاي مهم جنبش هاي اجتماعي دهه هاي 60 و 70 ميلادي بود، با دو گرايش عمده، در يك مسير تكاملي قرار گرفتند. هجو مسابقات تسليحاتي و سلاح هاي كشتار جمعي، ميليتاريسم، جنگ سالاري و همچنين نقد طنز آميز آلودگي محيط زيست، به مرور به صورت موضوعات مشترك و مورد علاقه كاريكاتوريست ها در آمد. زخم جنگ جهاني دوم و به ويژه بمباران هسته اي هيروشيما و ناكازاكي در ژاپن و دور خطرناك مسابقات تسليحاتي ميان دو قطب اصلي آن روزگار يعني شرق و غرب فصلي حاصلخيز از سوژه هاي اجتماعي و جهانشمول براي هنرمندان كاريكاتوريست به همراه داشت. مجموعه تحولاتي كه از سال هاي پاياني دهه 80 ميلادي به اين سو براي كاهش رقابت هاي تسليحاتي صورت گرفت و پررنگ شدن خطر آلودگي محيط زيست، در طول دو دهه اخير، كاريكاتور با موضوع محيط زيست، در بسياري از نمايشگاه ها وجه غالب را پيدا كرده است. اكنون مي توان يك فاجعه زيست محيطي را با سيماي تصويري طنزآميز مشاهده كرد. در مقايسه كاريكاتورهاي اوليه كه در آغاز دهه 60 ميلادي انتشار آنها در مطبوعات رواج پيدا كرد، به بيان تصويري و طنز غني تري رسيده اند. در اين كاريكاتورها كه هر كدام از آنها به جاي ده ها مقاله حرف و پيام براي گفتن دارند، گاهي تراژدي  و طنز با هم در مي آميزند. به عنوان مثال، كاريكاتور مردي كه با تبر تمامي درختان يك جنگل را قطع مي كند و در نهايت از فرط غصه به فكر خودكشي مي افتد، اما ديگر حتي براي به دار آويختن خود نيز درختي را پيدا نمي كند، سوژه اي است كه توسط دهها كاريكاتوريست در سراسر جهان به تصوير درآمده است، بي آن كه، تقليدي در كار باشد يعني در واقع، مشكلات محيط زيست در زمانه ما و در جاي جاي جهان، رخسار مشابهي دارند، از اين رو، موضوعات مشابه و مشترك نيز توسط كاريكاتوريست ها مورد استفاده قرار مي گيرد.




شايد در عصري كه تشكل هاي زيست محيطي(ngo)ها، به صورت سازمان يافته و هدفمند براي حفظ محيط زيست فعاليت هاي جانانه اي دارند، آثار هنرمندان كاريكاتوريست، صرفاً يك كار فرهنگي و فاقد عمل تلقي شود، اما در واقع اين چنين نيست. در ژاپن و در اواخر دهه 90 ميلادي، پس از آن كه مبارزات طولاني طرفداران حفظ حيات وحش براي متوقف كردن شكار بي رويه و بيرحمانه نهنگ ها به نتيجه نرسيد و حزب حاكم ژاپن كه دولت را در دست داشت، مجوز شكار نهنگ را براي شكارچيان خارجي تمديد كرد، كاريكاتوريست ها با ارايه آثار گوناگون، جنگ وسيعي را عليه اين تصميم بيرحمانه كه به قول دوستداران حيات وحش در حكم قتل عام نهنگ ها بود، راه انداختند. يكي از كاريكاتورها، كه به شدت احساسات و افكار عمومي مردم ژاپن را برانگيخته بود، دولت و حزب حاكم را چنان در تنگنا قرار داد كه منجر به فسخ قرارداد شكار نهنگ با خارجيان شد. بعدها، نشانه هايي از فساد مالي در همين رابطه بروز كرد كه پس لرزه هاي آن حتي دولت مالزي را نگران ساخت و در افكار عمومي ژاپني ها اين گونه استنتاج شد كه آن هنرمند كاريكاتور قلم خود را همچون نيشتري بر يك غده چركين فرو برده است.
محيط زيست مسأله اكنون و آينده بشر است. هنرمندان كاريكاتوريست نيز به مثابه بخشي از وجدان بيدار جامعه، با بياني آميخته به طنز و جاذبه هاي بي شمار آن اين مسأله را به نقد مي كشند. كار آنها همچنين در پهنه وسيعي از گيتي و در صدها نمايشگاه جهاني با زباني كه براي همه مردم در خور فهم است، آموزه هاي مفيد و مؤثري براي حفظ محيط زيست به همراه دارد. به همين اعتبار، كاريكاتور نيز هنر اكنون و آينده است.
طرح:بزرگمهر حسين پور