بازجويي صدام به سيا واگذار شد
روزنامه واشنگتن پست ديروز به نقل از دونالد رامسفلد وزير دفاع آمريكا اعلام كرد كه سازمان اطلاعات مركزي آمريكا(سيا)كه در بازجويي از رهبران سازمان القاعده به اطلاعات مفيدي دست يافته است، بازجويي صدام حسين را به عهده مي گيرد.
رامسفلد گفت كه از جورج تنت رئيس سيا خواسته است با توجه به وجود افراد كارآمد و باكفايت در زمينه بازجويي، سيا مسئوليت بازجويي از صدام را به عهده بگيرد.به گفته مقامات آمريكايي، همانطور كه انتظار مي رفت رئيس جمهوري سابق عراق در بازجويي اوليه همكاري كاملي نداشت و اطلاعات درست و موثقي درباره شورش ها و تسليحات كشتارجمعي عراق ارائه نداد.
براساس اين گزارش، مقامات دولتي آمريكا از وجود يك گروه متشكل از افسران عملياتي، كارشناسان دروغ سنج و روانشناساني در سيا خبر دادند كه طرح بازجويي را كه در دستور كار آنها در ماه هاي آتي خواهد بود، آماده كرده اند.بازجوياني از سازمان اطلاعاتي جاسوسي وزارت دفاع و عوامل پليس فدرال آمريكا(اف بي آي)كه اخيرا وارد عراق شده اند، نيز در بازجويي از صدام به بازجويان سيا ملحق خواهند شد.
به نوشته واشنگتن پست، بازجويي از صدام فرصت ها و چالش هاي بي شماري را پيش روي آمريكا قرار مي دهد.
مقامات آمريكايي كه اسناد به دست آمده به هنگام دستگيري صدام را سودمند دانسته اند، اميد دارند تا دريافت اطلاعات درست از صدام آنان را در شكست دادن شورش ها در عراق ياري دهد.با توجه به اعتقاد برخي از مقامات آمريكايي مبني بر اينكه صدام درباره سازمان هاي بين المللي تروريستي نيز اطلاعاتي دارد، گستره موضوعات مورد توجه بازجويان در بازجويي از صدام گسترده تر و عميق تر خواهد بود.
دورنماي محاكمه صدام موضوعي است كه اين بازجويي را پيچيده  مي كند. به گفته مقامات آمريكايي اعمال فشار براي آغاز رويه هاي قانوني مي تواند بازجويان را ناچار كند تا بيش از حد پيش بيني شده، سريعتر اقدام كنند. كارشناسان تحقيقات و بازجويي هاي اطلاعاتي معتقدند كه سپردن بازجويي صدام به سيا بيانگر اين مطلب است كه آمريكا اميدوار است طيف گسترده اي از اطلاعات را از صدام دريافت كند.
به گفته يكي از بازجويان سابق نيروي هوايي آمريكا، احتمالا اين بازجويي با يكسري سئوالات تنظيم شده اي كه مقامات آمريكايي جواب هاي درست آن را مي دانند، شروع خواهد شد و به اين ترتيب اين گروه بازجويي قادر به ارزيابي ميزان همكاري صدام خواهد شد.
به گفته وي، همزمان با بازجويي، يك روانشناس نيز به بررسي واكنش هاي صدام با بازجويان وي خواهد پرداخت و از اين طريق به نيات و حتي اطلاعات روانشناختي در ارتباط با صدام دست خواهد يافت. وي با تاكيد بر ضرورت درهم شكستن اعتماد به نفس صدام افزود: لازم است تا در جلسات اوليه بازجويي اين حس براي صدام ايجاد شود كه به وي به ديده رئيس جمهوري زنداني و اسير عراق نگريسته نمي شود.
اختلاف آمريكا و اروپا درباره مجازات صدام
در حالي كه چگونگي محاكمه صدام اكنون به موضوع بحث محافل داخل و خارج از عراق تبديل شده است، جورج بوش در سخناني صدام را مستحق حداكثر مجازات دانست. سخنان او در پاسخ به اظهارات اخير مقامات انگليس و همچنين دبيركل سازمان ملل بيان شد كه گفته بودند از مجازات اعدام براي صدام حمايت نمي كنند.
به همين دليل رسانه هاي خبري براي سخنان بوش عنوان حمايت بوش از اعدام صدام را برگزيدند. بوش در سخنان خود همچنين گفت كه برنامه ريزي براي توليد سلاح كشتارجمعي با توليد سلاح تفاوتي ندارد و اين از جرم صدام كم نمي كند.
انفجار در بغداد
پليس  عراق  اعلام  كرد، ديروز انفجار بمبي  در نزديكي  يك  تانكر حامل سوخت  در بغداد، آتش  سوزي  مهيبي  ايجاد كرد كه  بر اثر سرايت  آتش  به  يك دستگاه  ميني بوس  دستكم  17 نفر از مسافران  آن كشته  شدند.
به  گزارش  خبرگزاري  رويتر از بغداد، يك  سخنگوي  پليس  عراق  با اعلام  اين خبر افزود، چندين  نفر نيز در اين  انفجار كه  در منطقه  البياع  بغداد روي داد، زخمي شدند. از سوي  ديگر، خبرگزاري  فرانسه  از بغداد به  نقل  از پليس  اين  شهر گزارش  داد: از آنجا كه  در محل  انفجار هيچ  هدف نظامي وجود نداشت ، اين  انفجار يك  اقدام  تروريستي  است .
خبرگزاري  فرانسه  به  نقل  از اين  مقام  عراقي  شمار زخمي شدگان  اين  انفجاررا كه  ساعت  6 صبح  چهارشنبه  رخ  داد، 15 نفر ذكر كرد.
بعضي منابع خبري در بغداد ديروز اعلام كردند هدف اين انفجار كاروان نظاميان آمريكايي بوده است. در همين حال شبكه تلويزيوني سي ان ان ديروز به نقل از نيروهاي آمريكايي اعلام كرد 73 مظنون در شهر سامرا دستگير شده اند. در پي ناآرامي هاي روز سه شنبه در اين شهر نظاميان آمريكايي عمليات گسترده اي را براي سركوب  اين ناآرامي ها آغاز كرده اند.
اعراب: تسليم شدن صدام خفت بار بود
بسياري از اعراب معتقدند كه تسليم شدن بدون مقاومت صدام در مقابل نيروهاي آمريكايي نشاندهنده خفت و خواري مردي است كه خود را قهرمان دنياي عرب و هم سوي با صلاح الدين ايوبي، جنگجوي مسلمان قرن دوازده نشان مي داد.
به نوشته روزنامه واشنگتن پست تصاوير تلويزيوني مربوط به دستگيري صدام و تسليم شدن محض وي در مقابل آزمايشهاي پزشكي از طرف اعراب منطقه با ناباوري شرمساري و انزجار تماشا گرديد.
صدام در روزهاي آخر داستان مي نوشت
روزنامه  ديلي  تلگراف  چاپ  لندن از داستان  خيالي  تاليف  صدام  در هفته هاي  آخر، قبل  از شروع  جنگ  خبر داد.
به  گزارش  شبكه  تلويزيوني  الجزيره  قطر، اين  روزنامه  درمطلبي  تحت  عنوان  صدام ، ديكتاتور داستانهاي  تخيلي  نوشت : صدام  حسين رئيس  جمهوري  سابق  عراق ، هفته هاي  آخر پيش  از شروع  جنگ  را به  جاي  تهيه برنامه هاي  دفاع  از كشور عراق ، با نگارش  يك  داستان  تخيلي  سپري  كرد.صدام  در اين  داستان ، مي پندارد كه  يك  حركت  مقاومت  را در زيرزمين  رهبري مي كند كه  به  پيروزي  برآمريكائيها منتهي  مي شود.
به  نوشته  اين  روزنامه ، هنگامي كه  جنگ  برضد عراق  آغازشد، 40 هزار نسخه ازاين  داستان  با نام  ازآنجا خارج  شو، اي  ملعون  درراه  چاپ  بود كه  بيشتراين  نسخه ها بخاطر بمبارانها يا غارتهاي  پس  از جنگ ، نابود شد. ديلي  تلگراف  مدعي  شد كه  به  يكي  از معدود نسخه هاي  باقي  مانده  از اين داستان ، دست  پيدا كرده است . به  نوشته  اين روزنامه  ، اين  داستان  مرحله  تاريخي  مهمي را به  تصويرمي كشد كه  نشان  مي دهد صدام  در هنگام  تاليف  آن ، در انزواي  كامل  از جهان قرار داشت  و احساس  بزرگي  و قدرت  مي كرد.