حاشيه ورزش
• تقصير استويچف بود
با وزنه هايي كه مربي تيم ملي وزنه برداري ايران براي من انتخاب كرد، نتوانستم تمام توانايي هاي خود را در رقابت هاي بين المللي وزنه برداري جايزه بزرگ مجارستان به نمايش گذارم. حسين توكلي ملي پوش دسته 105 كيلوگرم ايران در پيكارهاي فوق با زدن وزنه هاي 160 و 210 كيلوگرم و با حدنصاب 380 كيلوگرم در رده چهارم قرار گرفت. وي گفت: استويچف كه به تازگي رهبري تيم ملي وزنه برداري ايران را بر عهده گرفته است، بدون شناخت از توانايي من و شرايط مسابقات، نگذاشت وزنه هايي را كه من خود درخواست كرده بودم، بزنم. دارنده مدال طلاي بازي هاي المپيك 2000 سيدني اظهار داشت: شرايط بدني من به گونه اي بود كه مي توانستم وزنه هاي 180 و 220 كيلوگرم را مهار كنم و با حدنصاب 400 كيلوگرم بر سكوي نخست اين وزن بايستم، ولي او به من اعتماد نكرد. ملي پوش دسته 105 كيلوگرم در ادامه اظهار داشت: اين موضوع از لحاظ روحي و رواني در من تاثير منفي گذاشته است و مدت زماني به طول خواهد انجاميد كه بتوانم اين موضوع را به فراموشي بسپارم. ملي پوش مازندراني تيم وزنه برداري كشورمان در خصوص چگونگي برگزاري رقابت هاي بين المللي وزنه برداري جايزه بزرگ مجارستان اظهار داشت: با آنكه اين پيكارها با شركت شماري از بهترين هاي اين رشته ورزشي در جهان برگزار شد، ولي تنها «حسين رضازاده» بود كه توانست به حدنصاب هاي مطلوبي دست يابد. وي گفت: در صورتي كه رضازاده در اين پيكارها شركت نمي كرد، بدون ترديد رقابت هاي جايزه بزرگ مجارستان در حد يك رقابت معمولي انجام مي شد. توكلي كه از ناحيه زانو دچار اندكي آسيب ديدگي شده است، گفت: در ورزش قهرماني آن هم در رشته اي همچون وزنه برداري اين آسيب ديدگي ها طبيعي است.
• خط و نشان جودو براي آسيا
فدراسيون جودو اعلام كرد: تيم ملي جودو كشورمان در مسابقات قهرماني آسيا كه در كره جنوبي برگزار مي شود، با تركيب كامل شركت خواهد كرد. مسابقات جودو قهرماني آسيا در روزهاي بيست وسوم و بيست وچهارم خرداد ماه سال جاري در سالن ژيمناستيك جزيره «ججو» كره جنوبي برگزار مي شود. اين رقابت ها در چارچوب رقابت هاي ورودي المپيك 2004 آتن است. بنا به همين گزارش، كنگره اتحاديه جودو آسيا نيز هم زمان با مسابقات آسيايي 2003 در روزهاي بيستم و بيست ويكم خرداد ماه سال جاري در هتل پلازا برگزار خواهد شد. در اين كنگره كه محمد درخشان رئيس فدراسيون جودو ايران به عنوان رئيس كميته آموزش آسيا شركت خواهد داشت، رئيس، دبير و خزانه دار و چهار كرسي مسئولان فني به اضافه يك دوره جديد سرپرستي اتحاديه جودو آسيا براي چهار سال آينده انتخاب مي شوند.
• بپا سارز نگيري
كميته بهداشت و تغذيه فدراسيون پزشكي ورزشي ايران در خصوص انجام سفرهاي ورزشي به مناطق آلوده به بيماري سارز(سندرم حاد دستگاه تنفسي)محدوديت هايي را به شرح ذيل اعلام كرد:
ـ سفر به مناطق با خطر بالا(مناطقي كه در آنها زنجيره انتقال محلي بيماري وجود دارد)كماكان ممنوعيت دارد. اين مناطق در حال حاضر(12 مه سال 2003 مصادف با 22 ارديبهشت ماه سال 82)، شامل: چين(مناطق هنگ كنگ، پكن، گوانگ دونگ، مغولستان داخلي، شانسي، تيان جين و تايپه)، كانادا(تورنتو)، سنگاپور و فيليپين(مانيل)است.
ـ در خصوص ساير كشورها و مناطق آلوده، توصيه فدراسيون پزشكي ورزشي، لغو سفرهاي فاقد اولويت و اهميت بالاست. اين مناطق شامل محدوده كشورهاي آسياي جنوب شرقي و ساير نواحي كشور كانادا است.
ـ در صورت الزام بر انجام سفر به مناطق آلوده(كه جزو ليست كشورهاي ممنوعه قرار ندارند)انجام اقداماتي به شرح زير ضروري به نظر مي رسد:
1ـ همراه داشتن يك كيف شامل لوازم اوليه از قبيل دماسنج طبي، ماسك مخصوص، دستكش يك بار مصرف، محلول هاي ضدعفوني كننده حاوي الكل و صابون مايع.
2ـ قرار گرفتن تحت پوشش يك بيمه بين المللي به دليل بالا بودن هزينه هاي درماني در برخي از كشورهاي آلوده به سارز.
3ـ كسب اطلاعات لازم در مورد سيستم بهداشتي و درماني كشور مورد نظر از طريق سفارتخانه مربوطه.
اين فدراسيون تاكيد كرد به دليل تغيير روزانه فهرست كشورهاي آلوده از سوي سازمان بهداشت جهاني و نيز تغييراتي كه در دستورالعمل هاي مربوط به برخورد با بيماري مذكور مي پذيرد، ضروري است قبل از برنامه ريزي جهت انجام سفر ورزشي به كشورهاي آلوده و يا دعوت از تيم هاي ورزشي كشورهاي مذكور براي شركت در رقابت هاي داخلي، حتماً از فدراسيون پزشكي ورزشي جمهوري اسلامي ايران در خصوص آخرين اخبار و اطلاعات مربوط به بيماري سارز، استعلام لازم به عمل آيد.
• فتح اورست در 70 سالگي
يك پيرمرد ماجراجوي 60 ساله ژاپني براي نخستين بار در جهان قصد دارد، قله اورست را فتح كند. روزنامه ماينيچي چاپ توكيو روز دوشنبه نوشت يوايچيرو ميورا به همراه پسر 33 ساله خود و يك عكاس 46 ساله روز يكشنبه از پايگاه «بي سي» در ارتفاع 5300 متري صعود به قله اورست را آغاز كرده و نخستين اردوگاه را در ارتفاع 6050 متري داير خواهد كرد. دختر ميورا در توكيو گفت كه در صورت خوب بودن هوا، وي تا شنبه آينده قله را فتح خواهد كرد. ميورا در صورت فتح قله اورست سالمندترين فردي خواهد بود كه بلندترين قله جهان را فتح خواهد كرد. يك بانوي 63 ساله ژاپني نيز مقام سالمندترين زني را كه اورست را فتح كرده به دست آورده است. خانم تامائه واتانابه، كه يك كارمند بازنشسته است، ارديبهشت پارسال به اين قله كه در كشور نپال واقع شده، صعود كرد.
• قهرماني با نام دشوار
«فابيو رالداتو» از ايتاليا به مقام نخست دومين مرحله از مسابقه هاي دوچرخه سواري دور ايتاليا «جيرو» دست يافت. به گزارش خبرگزاري رويترز از ماترا، اين دوچرخه سوار ايتاليايي روز يكشنبه توانست مسافت 166 كيلومتري اين مرحله را كه ميان دو شهر «كوپرتينو» و «ماترا» برگزار شد با زمان چهار ساعت و 46 دقيقه و 56 ثانيه ركاب بزند و سريع تر از ديگر دوچرخه سواران به خط پايان برسد. «گابريل كلمبو» و «گولينانو فيگورز» هر دو دوچرخه سوار از ايتاليا با همين زمان به ترتيب مقام هاي دوم و سوم را به دست آوردند.