نقطه ديد
مقايسه
تا به حال مورد مقايسه قرار گرفته ايد؟ آيا خود نيز كسي را مقايسه كرده ايد؟ چه احساسي داشته ايد، چه احساسي داشته اند؟ آيا اصولاً مقايسه چقدر مي تواند باعث رشد شود؟
در يك تحقيق، آزمودني ها به دو گروه تقسيم شدند، يك گروه از آزمودني ها از افراد خوشحال و شاد و گروه ديگر از افراد با حال بد و غمگين تشكيل شده بودند. از هر دو گروه امتحاني به عمل آمده و واكنش هر دو گروه نسبت به نمره هاي خود مورد توجه قرار گرفت. سپس به هر دو گروه نمرات افراد برتر نيز اعلام گرديد و بعد واكنش آنها ثبت شد. نتايج نشان داد كه در بخش اوليه يعني واكنش افراد نسبت به نمرات خود و بخش ثانويه يعني واكنش افراد نسبت به مقايسه نمرات خود با نمرات برتر، واكنش افراد متفاوت بود. بدين معني كه آزمودني هاي گروه خوشحال وقتي از نتايج بهتر مطلع شدند، در ارزيابي خود تغييري ايجاد نكردند و همچنان با انگيزه به كار خود ادامه دادند ولي آزمودني هاي گروه با حال بد وقتي نمره خود را با نمرات بهتر مقايسه كردند، دچار افت انگيزه شدندو علاقه خودشان را نسبت به كار از دست دادند. يعني احتمالاً در ارزيابي نسبت به خود دچار مشكلاتي شده اند. بنابراين مقايسه براي كساني كه آمادگي ابتلا به افسردگي را دارند مي تواند موجبات تشديد اختلال را فراهم آورد.
تا اين جا دريافتيم كه مقايسه بر روي افراد با اعتماد به نفس پايين و آماده براي افسردگي، اثر مخرب داشته و بر روي افراد با اعتماد به نفس و شاد نيز اثر مفيدي ندارد بنابراين مي توان نتيجه گرفت كه مقايسه دو انسان با يكديگر نمي تواند موجب تقويت يكي از آن دو شود. اما آيا مقايسه در هيچ شكلي پذيرفته شده نيست؟
مقايسه هر كس با خودش
در پاسخ مي توان گفت تنها نوع مقايسه اي كه مي تواند اثرات مفيد و رشد دهندگي داشته باشد مقايسه هر فرد با خودش است. يعني وقتي فردي خودش را با روز قبل، هفته قبل و يا سال پيش مقايسه مي كند در مي يابد كه تنها چيزي كه تغيير واقعي كرده، ميزان تلاش و سعي خودش بوده و متوجه مي شود كه نتيجه با تلاش او ارتباطي مستقيم دارد. پس مي تواند درك بهتري از خود پيدا كرده و متوجه نقاط ضعف و قوت خود بشود و از آنها به منظور اهداف آينده خود استفاده كند. پس با شكستن سد مقايسه، شرايط را به خصوص براي كودكان فراهم كنيم تا درك بهتري از خودشان پيدا كنند و متوجه شوند كه هر نتيجه اي با تلاش امكان پذير خواهد بود و مقايسه آنها با دخترخاله و پسرعمو نه تنها نمي تواند موثر باشد بلكه در اكثر مواقع موجبات تخريب شخصيت و روان را نيز به همراه خواهد داشت.