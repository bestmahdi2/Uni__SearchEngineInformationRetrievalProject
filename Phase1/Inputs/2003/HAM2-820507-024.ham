ارزشمند ترين كتاب دنيا روي اينترنت قرار گرفت
دانشگاه تگزاس آمريكا انجيل دوجلدي گوتنبرگ را جهت تسهيل در دسترسي دانشجويان و عموم، روي اينترنت قرار داد تا مطالعه و بازديد آن راحت تر صورت گيرد.
ريچارد اورم مدير كتابخانه اين دانشگاه در اين ارتباط گفت: «همان طور كه گوتنبرگ با ابداع صنعت چاپ سبب شد تا علم به راحتي در دسترس همگان قرار گيرد ما نيز با ديجيتالي كردن انجيل چاپ شده توسط او، ميراث گرانبارش را ارج نهاديم و از وي تبعيت كرديم.»
البته اين اولين نسخه انجيل گوتنبرگ نمي باشد كه ديجيتال شده است. انجيل هاي چاپ شده توسط وي پيش از اين در ژاپن و انگليس روي اينترنت قرار گرفته اند. همچنين كتابخانه كنگره آمريكا cd تهيه شده از آن را خريداري كرده است. با اين حال مسئولان دانشگاه بر اين باورند كه نسخه آنها از ميان مابقي نسخ بهترين بوده و بيشتر مورد استفاده قرار گرفته است.
انجيل گوتنبرگ نقطه عطفي در تمدن غرب محسوب مي شود. اين انجيل در ماينز آلمان و به سال 1450 چاپ شده است تقريباً اولين كتاب چاپي اروپا و جهان به شمار مي آيد.
گفته مي شود تنها 200 نسخه از آن بدين شيوه چاپ شده است كه امروز 48 نسخه هنوز در دسترس مي باشند. در هر يك از آنها صنعتگري به صورت دستي كلمات آغازين بخش ها را طلاكوب و تزئين نموده است.
دسترسي آن لاين و همين طور لوح فشرده اي كه قرار است به زودي از اين كتاب تهيه شود امتياز مهمي براي دانش پژوهان به شمار مي آيد. آنها ديگر لازم نيست تا جهت ديدن اين كتاب از نقاط دور دنيا به تگزاس سفر كنند جايي كه اين كتاب تحت شرايط امنيتي 24 ساعته درون محفظه اي شيشه اي و با كنترل دقيق درجه حرارت، قرار گرفته است.
كارمندان اين مركز از ماه ژوئن سال 2002 كار اسكن دوهزار صفحه اي اين كتاب را آغاز نمودند و نتيجه اين كار 7 هزار تصوير شده است كه به كاربران اينترنت ارائه مي گردد تا به صورت كاملاً واضح متون و زتزئينات كتاب را مشاهده كنند.