روش هاي مبارزه با اعتياد بايد اصلاح شود
گروه اجتماعي: 74 درصد از هزينه هايي كه جامعه در زمينه مصرف مواد مخدر مي پردازد، مربوط به جرم هاي ناشي از مواد مخدر، روسپيگري و خشونت در جامعه است.
به گزارش ستاد خبري دبيرخانه همايش چالش ها و چشم اندازهاي توسعه ايران، در نشست تخصصي توسعه اجتماعي، سعيد مدني ضمن بيان اين مطلب در نقد رويكرد برنامه هاي توسعه در دو دهه گذشته، گفت: با وجودي كه در گزارشهاي اين برنامه ها از وضعيت مسائل اجتماعي اظهار نگراني شده است، متأسفانه به طور جامع و كامل راهبرد اجرايي در متن هيچكدام از برنامه ها وجود ندارد.
وي در جمع بندي سه برنامه گذشته نيز گفت: علي رغم اشاره به روند فزاينده شيوع و بروز اعتياد واكنش جدي براي كنترل و مبارزه با اين امر ارائه نشده است.
وي در زمينه نتايج اقدامات قضايي - انتظامي و كاهش عرضه و بازدارندگي اظهار داشت: 88 تا 91 درصد بودجه مربوط به اعتياد به كار كاهش عرضه و اقدامات قضائي اختصاصي داده شده است ولي متأسفانه هنوز شيوع رسمي موادمخدر در كشور 8/2 درصد است.
به گفته وي طي دو دهه گذشته در راستاي اقدامات مبارزه با عرضه موادمخدر
3 هزار شهيد و 10 هزار جانباز و افزايش جرم و خشونت به جامعه تحميل شده است.
وي در انتهاي سخنان خود ضمن اشاره به ساختار ناكارآي موجودي به اصلاح سازماندهي مبارزه با اعتياد در جهت تسهيل همكاري بين بخش هاي مختلف متصدي اين امر تأكيد كرد.
دكتر واعظ مهدوي رئيس جلسه اين نشست نيز با اشاره به اينكه سودآور بودن تجارت موادمخدر موجب به نتيجه مطلوب نرسيدن سياست هاي كاهش عرضه مواد مخدر شده است، گفت: پيشنهاد مي شود سياست هاي اجرايي به سمت اولويت كاهش تقاضا و پيشگيري و درمان اعتياد برود.