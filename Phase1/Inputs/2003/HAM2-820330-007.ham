دفاع بوش از بلر
جورج بوش رئيس جمهوري آمريكا به دفاع از توني بلر نخست وزير انگليس اتهام هاي اخير عليه او را رد كرد. مطبوعات و چهره هاي سياسي انگليسي طي هفته هاي اخير بلر را متهم كرده اند كه با بزرگنمايي تهديد صدام حسين آتش جنگ عليه عراق را بر افروخته است.
بوش كه پس از جلسه كابينه خود در واشنگتن با خبرنگاران سخن مي گفت خاطر نشان كرد: اقدامات بلر مبتني بر اطلاعات موثق بوده و اين اتهامات به هيچ وجه صحت ندارند.
با گذشت سه ماه از حمله آمريكا و انگليس به عراق هنوز هيچ مدركي دال بر وجود سلاح هاي كشتار جمعي در اين كشور يافت نشده است.
آمريكا و انگليس با استناد به اينكه عراق داراي سلاح هاي كشتار جمعي بوده و ممكن است از آنها استفاده كرده يا آنها را در اختيار تروريست ها قرار دهد به اين كشور حمله كردند. اين درحالي است كه نظرسنجي ها حاكي از آن است كه بيشتر مردم آمريكا اهميتي به يافتن سلاح هاي كشتار جمعي در عراق نمي دهند. اما در انگليس نظير ساير كشورهاي اروپايي افكار عمومي مخالف جنگ با عراق بود.