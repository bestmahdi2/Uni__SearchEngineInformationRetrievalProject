تحليل نمايندگان مجلس ايران درباره عامل اصلي ترور آيت الله حكيم
آمريكا يا صدام
گروه سياسي: نمايندگان مجلس شوراي اسلامي روز گذشته در تحليل هاي مختلفي دولت آمريكا و بازماندگان رژيم بعث عراق را عوامل اصلي انفجار نجف و ترور آيت الله محمدباقر حكيم رئيس مجلس اعلاي انقلاب اسلامي عراق معرفي كردند.
به گزارش خبرنگار همشهري، علي اكبر محتشمي در جمع خبرنگاران آمريكا را عامل اصلي ترور و ايجاد ناامني در عراق معرفي كرد و گفت: آمريكا براي توجيه ادامه حضور خود در عراق و مسلط شدن بر اين كشور راهي جز ايجاد تفرقه و بدبيني در ميان مردم عراق ندارد.
عضو مجمع روحانيون مبارز با تاكيد بر اينكه آمريكا مي خواهد حضور خود در عراق را ثابت كند، گفت: بيشترين سود از اين ترورها نصيب آمريكا و اسرائيل مي شود. وي افزود: جريان داخلي عراق از اين ترورها سودي نمي برد و دنبال اين حركت ها نيست. وي در مورد نقش آمريكا در ترور آيت الله حكيم گفت: حكيم مخالف ادامه حضور آمريكا و انگليس در عراق بود و قصد داشت يك حكومت مردمي را در اين كشور شكل دهد. ضمن اينكه او در مدت حضورش در عراق سعي مي كرد معتدل و منطقي حركت كند.
محتشمي با اشاره به پايگاه حكيم در بين مردم عراق گفت: تمام اقوام، عشاير و حتي كردهاي عراق نسبت به ايشان احترام زيادي قائل بودند و به همين دليل مواضع اصولي وي براي آمريكايي ها بسيار سخت بود و هرچه پيش مي رفت بر محبوبيت ايشان اضافه مي شد. عضو مجمع روحانيون مبارز افزود: آمريكايي ها فكر مي كردند، نمي توانند حكيم را با اهداف استكباري خود همسو كنند لذا اين ترور را انجام دادند و قصد دارند آن را به گردن ديگران بيندازند تا از اين رهگذر اختلاف درون شيعه و سني را تشديد كنند.
علي مزروعي عضو فراكسيون مشاركت در مجلس انفجار اخير نجف و ترور آ يت الله حكيم را كار بعثي ها دانست و گفت: آمريكايي ها هيچ نفعي از اين قضيه نمي برند.
وي با اشاره به انفجار مقر سازمان ملل در بغداد كه اخيرا انجام شد گفت: اين انفجار نيز نمي تواند كار آمريكايي ها باشد. مزروعي با اشاره به فرصت حزب بعث براي سازماندهي گفت: اين انفجارها راهي براي فعال شدن حزب بعث است. وي افزود: حزب بعث از بدو بنيانگذاري هميشه از راه ترور پيش رفته و صدام نيز از همين راه به قدرت رسيد.
حميدرضا حاجي بابابي عضو كميسيون امنيت ملي و سياست خارجي نيز حركت عقلاني و مديريت حكيم در برخورد با مسائل سياسي عراق را دليل اصلي توطئه آمريكا عليه وي عنوان كرد و گفت: آيت الله حكيم توانست در طي اين مدت كوتاه با كنارزدن اختلافات و ايجاد وحدت بين شيعه و سني و حوزه نجف اميدي براي آينده عراق باشد.
حاجي بابايي نقش آمريكا در ترور حكيم را به طور مستقيم يا غيرمستقيم در جهت ازبين بردن رهبريت يك روحاني دانست و گفت: شخص ديگري نمي تواند جايگزين آيت الله حكيم شود. وي در پاسخ به اين پرسش كه حكيم با آمريكا همكاري كرد و در شوراي حكومت انتقالي اين كشور حضور يافت و دستور انحلال سپاه بدر را نيز داد پس چرا آمريكا بايد او را ترور كند؟ گفت: من همكاري ايشان با آمريكا، خلع سلاح سپاه بدر و دهها مورد عملكرد ديگر ايشان را خلع سلاح آمريكا مي دانم كه به نفع اين كشور نبود.
عضو كميسيون امنيت ملي و سياست خارجي در پاسخ به اين پرسش كه آيا بروز تشتت و ناامني به نفع آمريكا و اهداف اوست، گفت: اتفاقا آمريكا ناامني را دوست دارد البته نه براي خود، بلكه ناامني بين افراد و گروه هاي سياسي. آمريكا به دنبال ايجاد تشتت است تا اجماع عمومي بين مردم ايجاد نشود.
حاجي بابايي تاكيد كرد كه اگر آمريكا مستقيما هم در اين ترور دست نداشته باشد متهم به ناتواني در اداره عراق است.
حميدرضا حاجي بابايي در پاسخ به اين پرسش كه چهار نفر دستگير شده پس از انفجار اعلام كرده اند كه عضو القاعده هستند و مسئوليت ترور را به عهده گرفته اند، گفت: هر گروهي كه باشد قطعا بدون نظر آمريكا اقدام به اين كار نكرده است.