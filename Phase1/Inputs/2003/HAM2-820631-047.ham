يادآوري
دولت، خريدار و فروشنده
اجراي خصوصي سازي شركتهاي دولتي در ايران در 12 سال گذشته موجب خلق ماجراهاي جذابي شده است. تازه ترين داستان جذاب اين است: يك شركت تأسيس شده در بخش خصوصي با مأموريت فروش سهام يك نهاد بزرگ بانكي و صنعتي در روزنامه ها آگهي فروش بخشي از سهام 4 شركت خود را مي دهد:32 درصد شركت صنايع شير ايران، 37 درصد يك شركت چوب، 10 درصد شركت لامپ الوند و بخشي از سهام يك شركت سرمايه گذاري. قيمت پايه سهام اين مجموعه 665 ميليارد ريال تعيين مي شود. برنده مزايده بايد 20 درصد مبلغ را نقدا پرداخت كند، 10 درصد ديگر را در 9 ماه و 70 درصد بقيه را با نرخ سود بانكي معادل 16 درصد در 4 سال. در اين مزايده 3 كنسرسيوم متشكل از نهادهاي مالي و سرمايه گذاري و صنعتي حضور پيدا مي كنند. شركت سرمايه گذاري بانك صنعت و معدن كه 82 درصد سهام آن متعلق به بانك صنعت و معدن است و يك شركت دولتي به شمار مي آيد، برنده مزايده اي مي شود كه قرار بود طي آن تصديگري دولتي كاهش يابد. حضور دولت در صنايع شير ايران همچنان پا برجاست. اين هم نوعي خصوصي سازي است؛ يك نهاد دولتي سهام مي فروشد و همان نهاد سهام را خريداري مي كند.