رئيس راهنمايي و رانندگي تهران بزرگ:
طرح تغيير ساعت كار بايد به طور موقت اجرا شود
گروه شهري: رئيس راهنمايي و رانندگي تهران بزرگ با اشاره به طرح تغيير ساعت كار مشاغل مختلف گفت: اين طرح نخست بايد آزمايشي اجرا و پس از رفع معايب و تقويت محسنات به طور دايم اجرا شود.سرتيپ حسين بيژني در گفت وگو با واحد مركزي خبر افزود: طرح تغيير ساعت كار مشاغل در مرحله كارشناسي است كه پس از آن بايد به تصويب كميسيون زيربنايي دولت برسد.بيژني با اشاره به همزماني ورود صدها هزار خودرو به خيابانهاي شهر تهران به ويژه در ساعات اوليه روز گفت: در صورت تدوين، تصويب و اجراي طرح تغيير ساعت كار مشاغل و تقسيم ساعات ورود صاحبان مشاغل گوناگون براي حضور غير همزمان در خيابانها و محل كار مي توان شاهد كاهش بار ترافيك در تهران بود.