اصلاحات و نوسازي در آموزش و پروش
اصلاحات آموزشي و مدرن سازي(باتأكيد بر مطالعه تطبيقي آموزش و پرورش ايران و ژاپن)نويسنده: دكتر محمدرضا سركار آراني/ انتشارات روزنگار/ چاپ اول: تهران 1382/ شمارگان: 3000 نسخه/ 2800 تومان- 461 صفحه.
مؤلف در اين پژوهش به نظام آموزش و پرورش كشوري مي پردازد كه روزي مشتاق آگاهي يافتن از رموز موفقيت غرب در قرن پيش بود و امروزه موضوع مطالعه بسياري از پژوهشگران، براي آشنايي با رازهاي موفقيت آن در توسعه سريع اقتصادي، اجتماعي و فرهنگي موجود شده است. اين كتاب روند تاريخي انباشت سرمايه انساني و اجتماعي در ژاپن امروز را با تاكيد بر روش شناسي مواجه و تعامل با فرهنگ و تمدن غرب تبيين مي كند، تجربه هاي عمده ژاپن در اصلاحات آموزشي را تجزيه و تحليل مي كند، ريشه ها و انديشه هاي كاميابي جامعه ژاپن را در مقايسه با ايران به بحث مي گذارد و با توجه به تقارن زماني چشم گشودن جامعه ايران و ژاپن به سوي پيشرفت  هاي حيرت آور غرب
- به ويژه اروپا- روش هاي بهره گيري از دانش مغرب زمين و گسترش علوم جديد، نوسازي اجتماعي، فرآيند، مدرن سازي، تغيير گفتمان اصلاح فرهنگي، گسترش مدارس جديد، تعميم آموزش و پرورش و موفقيت در اصلاحات آموزشي را تبيين مي كند.
دكتر آراني در اين پژوهش كوشيده است نظام آموزش و پرورشي را كه ايفاگر مهم ترين نقش در مدرن سازي جامعه و توسعه اقتصادي، اجتماعي و فرهنگي يك ملت بوده است، معرفي كند. در عين حال، آنچه را كه مايه و موجب اساسي اين تحول بزرگ و پيشرفت همه جانبه است، بشناساند تا مورد بررسي دقيق و توجه عميق قرار گيرد، از تجربه هاي آن بهره برداري شود و در صورت هماهنگي و سازگاري با شرايط فرهنگي و نظام ارزش هاي اجتماعي كشور، آموخته و با رعايت همه جوانب اقتصادي و اجتماعي به كار بسته شود. پژوهش حاضر براي تحقق اهداف فوق در چهار بخش، شامل:
- آموزش و پرورش و پژوهش تطبيقي
- آموزش و پرورش ژاپن
- آموزش و پرورش ايران
- بررسي مقايسه اي آموزش و پرورش ژاپن و ايران و نتايج و رهيافت هاي آن، تهيه و تنظيم شده است.
با بهره گيري از روش تحقيق مطلق(انتزاعي)در آموزش و پرورش تطبيقي، پژوهش حاضر در قالب بخش هايي مبتني بر مراحل روش پژوهش تطبيقي به كار رفته در اين مطالعه ارائه مي شود. بدين ترتيب كه بخش دوم و سوم، به توصيف، تفسير و همجواري موضوع تحقيق اختصاص يافته است. اصلاحات آموزشي، تاريخ تحول، ساختار، سازمان و مديريت، دشواري ها و راه حل هاي اصلاحي نظام آموزش و پرورش ژاپن و ايران در اين دو بخش تبيين مِي گردد.
بخش چهارم به مقايسه آموزش و پرورش ژاپن و ايران در زمينه هاي واكنش در مقابل نفوذ فرهنگ غرب، توجه به نقش آموزشي، اصول آموزشي، روش ها و برنامه ها، سازمان و مديريت برنامه هاي درسي و كتاب هاي درسي، جايگاه و نقش معلم و روش شناسي اصلاحات آموزشي اختصاص دارد و در آن نتايج اين مقايسه نيز تشريح مي شود. فصل سيزدهم و چهاردهم كتاب به تبيين نتايج بررسي مقايسه اي با عنوان رهيافت هايي براي نظام آموزشي و مؤسسات آموزشي اختصاص دارد و چشم اندازهاي تازه اي را فراسوي مديران كنوني، سياستگذاران و تصميم سازان آموزش و پرورش ايران قرار مي دهد. از مهمترين چشم اندازهاي مطرح شده،اصلاحات آموزشي و موفقيت در آنها براي نوسازي اجتماعي و تحرك فرآيند مدرن سازي است.
مطالعه سير تحول تاريخي آموزش و پرورش ژاپن در دوره هاي مختلف، به ويژه سه دوره اصلاحات اساسي در آموزش و پرورش، تجربه هاي روشني را با ويژگي هاي خاص خود، فراروي ما قرار مي دهد. در اولين دوره اصلاحات آموزشي، دولت تلاش كرد تا نظام آموزش و پرورشي را بنيان گذارد كه بتواند زمينه هاي لازم براي نوسازي جامعه را فراهم سازد. در اين دوره، دولت با آگاهي و استقلال كامل به سراغ تجربه هاي جهاني رفت و از راهكارهاي مختلفي چون اعزام دانشجو به خارج، دعوت از دانشمندان خارجي و ترجمه كتاب ها و منابع خارجي در جذب دانش و فناوري كشورهاي پيشرفته بهره گرفت. به علاوه، ژاپن در انتقال دانش و برنامه هاي آموزشي و فناوري براي بازسازي نظام علمي و آموزش و پرورش خود از تجربه هاي كشورهاي مختلف جهان بهره برداري كرد و كوشيد تا فقط از يك كشور الگو نگيرد و متناسب با نيازهاي اقتصادي و اجتماعي خود، ويژگي هاي سازنده نظام هاي مختلف آموزش و پرورش جهان پيشرفته را مورد توجه قرار دهد. اين نكته، نشان مي دهد كه ژاپني ها در مواجهه با كشورهاي پيشرفته غربي به خوبي از نيازهاي خود آ گاه بودند و با هدف هاي مشخصي به دنبال كسب تجربه و دانش مغرب زمين رفتند و براي ايجاد يك جامعه پيشرو و نيرومند تلاش كردند.
ژاپني ها در مواجهه با مغرب زمين، همواره نگران از دست رفتن ارزش هاي اخلاقي، هويت ملي و باورهاي كهن خود بودند و آنگاه كه دولتمردان بنا به دلايل مختلف از تأكيد بر اخلاق ملي و هويت فرهنگي ژاپن غفلت مي كردند، عموم مردم اين وظيفه خطير همگاني را يادآور مي شدند و نسبت به رفتار دولتمردان خود واكنش نشان مي دادند و بر هويت ملي و ارزش هاي اجتماعي و فرهنگي خود پاي مي فشردند. ژاپني ها هيچگاه علاقه مندي خود را به سنت ها، ارزش هاي اجتماعي و هويت ملي پنهان نمي كردند؛ در عين اين كه لزوم كسب دانش و فناوري مغرب زمين را نيز به خوبي درك كرده بودند و زمينه هاي لازم براي اين مهم را فراهم مي آوردند. آنها به خوبي دريافته بودند كه رويارويي با كشورهاي پيشرفته در همه زمينه ها مستلزم توان علمي، فني، فكري و معنوي فوق العاده اي است؛ بنابراين، تلاش مي كردند تا از يك سو روح ژاپني، ارزش ها و هويت ملي خود را حفظ كنند و گسترش دهند و از سوي ديگر، مجدانه به كسب دانش و فناوري مغرب زمين بپردازند و زمينه هاي لازم براي همگون سازي آن را با شرايط اقتصادي، فرهنگي و اجتماعي خود فراهم سازند. آنها در نوسازي مؤسسات آموزشي خود تمام توان خويش را به كار گرفتند تا هر چه بيشتر بر قابليت هاي اجتماعي جذب دانش خارجي و ژاپني ساختن آنچه وام گرفته اند، بيفزايند و به خوبي از مرحله تقليد عبور كنند و به ابتكار و خلاقيت لازم برسند.
اگر چه دومين دوره اصلاحات آموزشي در ژاپن تحت رهبري آمريكا و به صورت انفعالي صورت گرفت و تا حدود زيادي تحميلي بود و با اولين دوره اصلاحات آموزشي- كه به طور مستقل و آگاهانه صورت گرفته بود- تفاوت هاي محسوسي داشت ولي ژاپني ها به سرعت و به دنبال كسب استقلال و حاكميت خود پس از جنگ جهاني دوم زمينه هاي لازم براي تاكيد بر هويت ملي و ارزش هاي اخلاقي و فرهنگي ژاپني را فراهم ساختند و بر پيوند روح ژاپني با دانش غربي تاكيد كردند. آنها به سرعت توانستند ميان حساسيت سنتي ژاپني ها نسبت به هويت ملي و فرهنگ بومي خود با مباني مردم سالاري، آزادي هاي فردي و دانش مغرب زمين موازنه هوشمندانه اي برقرار كنند.
دو دوره اصلاحات آموزشي در ژاپن توانسته است مؤسسات آموزشي را از توسعه كمي و كيفي كم نظيري برخوردار سازد و اشتياق عمومي را براي توجه به آ موزش و پرورش، آموزش عالي و آ موزش مداوم در عالي ترين سطح ممكن افزايش دهد. به علاوه، اصلاحات آموزشي دورانهاي قبل به خوبي در ارتباط با برنامه هاي توسعه اقتصادي، اجتماعي بوده و به آنها كمك بزرگي كرده است.
تعميم آموزش و پرورش عمومي و افزايش كيفيت آ ن در سطوح مختلف، در توسعه اقتصادي و اجتماعي ژاپن امروز نقش مؤثري داشته است.
سومين دوره اصلاحات آموزشي در حالي شروع شده است كه ژاپن براي هماهنگي با تحولات شتابان اقتصادي و صنعتي و آثار غيرقابل انكار آن بر فرهنگ و جامعه خود، الگويي براي پيروي با كسب تجربه ندارد. ژاپن در حال گذر از يك كشور توسعه يافته به يك كشور پيشگام توسعه است و در پايان قرن بيستم به نقطه اي رسيده است كه ديگر الگويي در جهان براي هدايت آن موجود نيست. اين كشور براي هماهنگي با نيازهاي متحول اين دوران، بايد براي يافتن الگويي متناسب با تحولات اقتصادي، صنعتي و اجتماعي خود تلاش كند.
بنابراين، در سومين دوره اصلاحات آموزشي خود به دنبال بهبود ساختار، هدف ها، سياست ها و اصول آموزش و پرورش و  آموزش عالي است تا بتواند در همه زمينه ها الگوي مناسب خود براي زندگي و بالندگي را در آغاز قرن بيست و يكم پيدا كند.
تجربه ژاپن در سه دوره اصلاحات آموزشي يكي از ريشه هاي اساسي پيشرفت اقتصادي، اجتماعي و فرهنگي را آشكار مي سازد و آن عبارت است از شرايط، زمينه ها، قابليت ها و مديريت اصلاحات آموزشي به ويژه در ارتباط با نوسازي اجتماعي و مواجهه با تحولات مغرب زمين. در ايران عوامل سياسي و اجتماعي بسياري از جمله تجاوزهاي روسيه و انگلستان موجب شد مديران و اولياي امور كشور در دوره تاريخي مشابه ژاپن، متوجه پيشرفت هاي علمي و صنعتي جهان غرب شوند و بدين سان به اصلاح امور در همه زمينه ها، آن هم به سبك كشورهاي قدرتمند، اشتياق زيادي پيدا كنند. اعزام دانشجو به خارج، استخدام مستشاران خارجي، تاسيس مدارس اروپايي در ايران و ورود مبلغان مذهبي اروپايي، سرآغاز ارتباط وسيع فرهنگي و سياسي ايران با اروپا شد.
بهره گيري از دانش مغرب زمين و گسترش علوم جديد در دوره اي كه ژاپن از غرب مي آموخت، در ايران تابعي از كيفيت روابط سياسي با كشورهاي غربي بوده است. ايران در داخل مغلوب تحولات علمي، نظامي، اقتصادي و سياسي بيگانگان بود و از ديدگاه خارجيان صحنه رقابت قدرت هاي بزرگ جهان محسوب مي شد. برنامه ريزي هاي سياسي و فرهنگي هيچگاه نمي توانست مستقل انجام شود. برنامه هاي اصلاحي و توسعه آموزش و پرورش بيشتر بر ديدگاه هاي شخصي افراد تكيه داشت و به شدت تحت نظر بيگانگان بود و به جهت ضعف و تنگناهاي اقتصادي و علمي و فرهنگي- همچون تاسيس دارالفنون- قبل از آ ن كه بتواند جاي مناسب خويش را در عرصه تحولات فرهنگي و علمي پيدا كند، به شكل مرموزي محكوم به شكست بود.
در تقابل فرهنگي و تمدن مغرب زمين با ايران در دوره هاي مختلف، سياست تسلط، قهر، نفوذ و مداخله در زندگي اجتماعي مردم دنبال شد و نه تنها ارزش هاي مذهبي و فرهنگ ملي تقويت نگرديد، بلكه كوشش شد تا اين ارزش ها هر چه بيشتر از صحنه زندگي مردم كنار گذاشته شوند. كوشش هاي علمي و فرهنگي زيربنايي محكوم به شكست بود و برنامه هاي اصلاحي بيشتر متوجه اصلاحات ظاهري بود تا سازندگي بنياني. اين كوشش ها به دليل عدم تناسب با نظام ارزش ها و نيازهاي مردم، موفقيت مورد انتظار را به همراه نداشت و بر خودباختگي و عدم اعتماد به نفس عمومي افزود و شرايط اجتماعي حضور فرهنگ غرب را هموار ساخت.
بنابراين، صيانت از نظام ارزش هاي جامعه، اعتماد به نفس، اتكاي به خويش، حفظ، گسترش و آموزش ارزش هاي اجتماعي و ملي به نسل هاي آينده، پافشاري و بر حراست از فرهنگ ملي جامعه در تعامل با فرهنگ بيگانه، مقابله با مداخله بيگانگان در امور داخلي كشور و تضمين استقلال كشور از عوامل اساسي پيشرفت فرهنگي و اجتماعي هر جامعه به شمار مي آ يد.
كوشش در هماهنگي نظام آموزش و پرورش با انتظارات مردم در جنبه هاي مختلف زندِگي، به علاوه انتخاب راه مناسب براي ترويج فرهنگ و ارزش هاي بومي با دانش پيشرفته جديد و كوشش در اكتساب، همگون سازي و توسعه آن، شرط اساسي توسعه جامعه و رمز اصلي سازگاري برنامه هاي آموزش و پرورش با نيازها و ضرورت هاي توسعه اقتصادي، اجتماعي و فرهنگي عصر جديد محسوب مي شود.
سياست اصولي توجه به ارزش هاي فرهنگي و ملي و شرايط اقتصادي، اجتماعي و فرهنگي ژاپن، همراه با كوشش پيگير در جذب، همگون سازي و توسعه دانش و فناوري جديد- براساس حركت از تقليد به ابتكار- هميشه مورد توجه بوده است و عنصر اساسي اصلاحات آموزش و پرورش قبل و بعد از جنگ هاي جهاني اول و دوم به شمار مي رود.
در ژاپن، اصلاحات آموزش بر پايه پژوهش هاي معتبر علمي، بهره گيري از تجربه هاي بين المللي و استفاده از تجربه هاي به دست آمده از اصلاحات آموزش دوره هاي گذشته صورت مي گيرد. اين روش اصلاح آموزشي بيش از هر چيز توجه و مشاركت عمومي و سرمايه هاي اجتماعي لازم براي نيازسنجي، ارزشيابي و بازنگري اثربخش برنامه   هاي آموزشي، برنامه درسي ملي و محتواي آموزشي را به همراه دارد.
م.مجدفر