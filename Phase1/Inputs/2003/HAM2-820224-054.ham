مترو به تجريش مي رسد
اجرا ي20 طرح ترافيكي در شمال تهران
گروه شهري: به منظور روان سازي توام با ايمني تردد وسايل نقليه بيش از 20 طرح ترافيكي با هزينه اي بالغ بر 9 ميليارد ريال توسط شهرداري منطقه يك درشمال تهران در حال اجرا است. به گزارش روابط عمومي شهرداري منطقه يك از جمله طرحهاي مذكور مي توان به اصلاح هندسي ميدان شهيد باهنر، احداث و توسعه معابر ويژه تردد معلولين و سالمندان، نصب و نگهداري پلهاي عابر پياده و تابلوهاي شناسايي، خط كشي معابر، تعمير و نگهداري و رنگ آميزي چراغهاي راهنمايي و رانندگي، احداث توقفگاه هاي وسايل عمومي، نصب سرعت گير، نصب و مرمت جان پناه ايمني و گاردريل، اصلاح هندسي معابر سواره رو و پياده رو اشاره كرد. علاوه بر طرحهاي فوق، عمليات توسعه خط يك مترو تهران، حدفاصل ميرداماد تا ميدان تجريش نيز از جمله طرحهاي ترافيكي در حال اجرا است كه اتمام آنها تاثير به سزايي بر روان سازي ترافيك منطقه و سهولت عبور و مرور وسايل نقليه خواهد داشت.