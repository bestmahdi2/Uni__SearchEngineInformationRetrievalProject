تغيير الگوي ابتلا  به ايدز در ايران
»در سالهاي76- 75 كه برنامه غربالگري و آزمايش ايدز در كشور آغاز شد، الگوي غالب آلودگي به ايدز در كساني بود كه از داروهاي مشتق از پلاسماهاي وارداتي قبل از سال 1376 استفاده كرده بودند. پس از آن به واسطه پيدايش ايدز در ميان مصرف كنندگان مواد مخدر و معتادان تزريقي و پيدايش اپيدمي در زندانيان معتاد، الگوي ايدز به سمت اعتياد تزريقي سوق پيدا كرد به گونه اي كه در حال حاضر بيش از 60 درصد مبتلايان به ايدز معتادان تزريقي هستند. اگر آموزش و آگاهي كافي به افراد جامعه داده نشود به زودي ابتلا به ايدز از طريق تماس جنسي جامعه را تهديد خواهد كرد به طوري كه طبق آخرين آمار وزارت بهداشت هم اكنون حدود 3/7 درصد موارد ابتلا به ايدز از طريق آميزش جنسي است كه اين رقم در گذشته كمتر از 4 درصد بوده كه اين نشان دهنده تغيير الگوي ابتلا بهhiv است. لذا اگر به اين بيماري به عنوان يك پديده نامناسب نگاه كنيم، باعث مخفي شدن آن در جامعه و عدم اطلاع  رساني صحيح خواهيم شد.«
تمام متن بالا، صداي يك آژير بود كه در هفته هاي قبل هم مطلبي درباره آن در همين صفحه درمانگاه چاپ شد. اين بار دكتر علي اكبر پورفتح الله، رئيس سازمان انتقال خون ايران در گفت وگو با ايسنا درباره ايدز اطلاع رساني مي كند و در همين مدت هم يكي از نمايندگان كرمانشاه، مبتلايان به ايدز را 3 برابر تعداد اعلام شده مي خواند. سازمان انتقال خون اجراي برنامه هايي مثل برنامه »خون من مصرف نشود« را باعث كاهش عفونت هاي پس از انتقال خون دانست و حضور افراد سالم براي اهداي خون را موجب جلوگيري از ورود افراد پرخطر به چرخه انتقال خون اعلام كرد. در اين برنامه، اهداكننده مي تواند پس از اهداي خون با انتخاب گزينه اي اجازه مصرف خون خود را براي بيمارستان و ساير موارد ندهد، لذا در اين روش به اين افراد فرصت داده مي شود كه پس از اهداي خون و انجام آزمايش هايي، خون آنها از چرخه مصرف خارج شود.
دكتر پور فتح الله پيشنهاد داد: »اگر در كشور امكان آزمايش رايگان و محرمانه را براي اين افرادhiv)مثبت و مبتلايان به ايدز)فراهم كنيم، اين عامل مي تواند نقش مهمي در شناسايي و كنترل اين بيماري داشته باشد، چرا كه علي رغم مشكلات موجود در اين بيماري، ايدز راه هاي انتقال شناخته شده و محدودي دارد وبا اطلاع رساني و آموزش مي توان از رشد آن پيشگيري كرد.«