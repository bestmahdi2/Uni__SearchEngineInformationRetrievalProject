رئيس ستاد ازدواج دانشجويي كشور:
6 ميليون جوان مجرد، بحران دهه سوم انقلاب است
رئيس ستاد ازدواج دانشجويي كشور به تشريح اهداف و سياست هاي هفتمين جشن بزرگ ازدواج دانشجويي پرداخت.
به گزارش خبرگزاري دانشجويان ايران، محمدعلي وكيلي با اشاره به تسهيلاتي كه از طرف دولت به منظور كمك به ازدواج جوانان اختصاص يافته است گفت: بحران دهه سوم انقلاب، بحران ازدواج جوانان است وجود نزديك به شش ميليون جوان مجرد در سن ازدواج و ششصد و پنجاه هزار ازدواج در سال، نشان دهنده دامنه اين بحران است.
وي با عنوان اين مطلب كه ازدواج دانشجويي با ابتكار مقام معظم رهبري در جامعه دانشگاهي كشور به بار نشسته و معظم له با اهداء سالانه چهارده هزار سكه بهار آزادي به زوج هاي دانشجو، موجبات برگزاري اين جشن بزرگ فرهنگساز را فراهم مي نمايند، افزود: تاكنون جشن هاي ازدواج دانشجويي يك ريال از بودجه و اعتبارات دولت را در اختيار نداشته است.
رئيس ستاد ازدواج دانشجويي كشور اعلام كرد: در سال 81 با ثبت نام بيست و شش هزار زوج مواجه بوديم كه به دليل عدم امكانات تنها پاسخگوي چهارده هزار زوج بوده ايم، امسال نيز پيش بيني مي شود با استقبال چشم گيري مواجه شويم كه تلاش بر اين است كه در صورت همكاري و همياري مسئولان كشوري و مجامع مختلف مملكتي در بيست و پنجمين سالگرد انقلاب اسلامي پاسخگوي 25 هزار زوج دانشجو باشيم در غير اين صورت در سال 82 نيز جشن ازدواج دانشجويي با حضور چهارده هزار زوج برگزار خواهد شد.
محمدعلي وكيلي افزود: به دنبال رسالت فرهنگ ساز بودن ازدواج دانشجويي ما در پي اهدافي هستيم كه اهم اين اهداف عبارتند از جايگزيني فرهنگ ساده زيستي به جاي عرف تجمل گرايي، تلطيف فضاي دانشگاهها از طريق تغيير پارامتر دوست يابي به همسرگزيني، ترغيب و تشويق دانشجويان به ازدواج آسان و تامين رضايت ايشان در برپايي جشن هاي ازدواج دانشجويي، كاهش انحرافات اخلاقي در بين قشر تحصيلكرده، تعلق خاطر تحصيلكردگان و نخبگان دانشگاهي به سرزمين خويش به واسطه تكيه بر خرده فرهنگ هاي بومي و رسيدن به يك فرهنگ واحد ملي، بالا بردن ضريب پايداري ازدواج از طريق آموزش هاي لازم قبل و بعد از ازدواج كه با تحقيقات پژوهشگران با موفقيت كامل به اهداف مورد نظر رسيده ايم.
رئيس ستاد ازدواج دانشجويي كشور با انتقاد از اظهارنظرهايي كه بعضا از طريق افراد غيرمسئول در مورد عدم موفقيت ازدواجهاي دانشجويي بيان مي شود، افزود: 55 درصد شركت كنندگان جشن ازدواج خود را با سرانه پانزده هزار تومان برگزار كردند، 92 درصد از شركت كنندگان از اين شيوه ازدواج اظهار رضايت كرده اند؛ 90 درصد از شركت كنندگان نقش اين جشن را در ترغيب دانشجويان به ازدواج را مستقيم و مثبت تشخيص داده اند؛ 76 درصد از شركت كنندگان بر اين عقيده اند كه نقش ازدواج دانشجويي در كاهش انحرافات اخلاقي كاملا مثبت و چشمگير است.
گفتني است امسال جشن ازدواج دانشجويي از 23 تا 29 بهمن ماه در هفته ازدواج دانشجويي برگزار خواهد شد.