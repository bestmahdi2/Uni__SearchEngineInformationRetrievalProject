از سوي عاملين فروش تطبيق كالابرگ دريافتي با سر برگ كالاها الزامي است
مديركل امور اجرايي ستاد بسيج اقتصادي كشور گفت: به دليل ورود عوامل سودجو به شبكه توزيع كالاهاي يارانه اي، عاملين فروش از اين پس موظف هستند در موقع ارائه كالا به مشتريان، كالابرگ دريافتي را با سربرگ كالابرگها مطابقت دهند.
جواد اسماعيلي در گفت وگو با ايرنا، با اشاره به اينكه قيمت كالاهايي كه با كالابرگ توزيع مي شود در سال جاري افزايش نخواهد يافت، گفت: سهميه كالاهاي يارانه اي شهري در سال جاري شامل هفت نوبت روغن، شش نوبت قندوشكر، دو نوبت برنج و دو نوبت پنير است.
وي از توزيع كالابرگ هاي مرحله دوازدهم شهري در اوايل آذرماه در تهران خبر داد و گفت: اين كالابرگ ها در دفاتر پستي توزيع مي شود و در صورت نياز از شعب بانكها نيز استفاده مي شود.
اسماعيلي افزود: براي هدفمند كردن يارانه ها در بين اقشار آسيب پذير جامعه كالابرگهاي ويژه اي به نام مددجويان ميان افرادي كه زيرپوشش كميته امداد امام خميني(ره)و سازمان بهزيستي هستند، توزيع مي شود.