مديرعامل هما:
توانايي انجام تعمير تمام هواپيماهاي خود را داريم
داوود كشاورزيان، مديرعامل هواپيمايي جمهوري اسلامي ايران، كه در همايش «صنعت و حمل و نقل هوايي كشور، فرصت ها و تهديدها» در دانشگاه صنعتي شريف سخن مي گفت با بيان اين كه اين شركت صددرصد توانايي تعمير هواپيماهاي موجود در ناوگان خود را دارد، افزود: امسال نيز كار اورهال بوئينگ 747 آغاز شده است كه اميدواريم با موفقيت و در موعد مقرر انجام شود.
كشاورزيان در ادامه گفت: كشور ما در تعمير موتور هواپيما به كشورها و منابع خارجي وابسته است و توانايي توليد قطعات را ندارد و شايد اقتصادي نباشد كه روي موتور سرمايه گذاري كنيم، چون هواپيماهاي كشور ما از نظر نوع همگن نيستند.
وي از تحريم به عنوان يك مانع بزرگ بر سر راه نوسازي ناوگان ياد كرد و گفت: با شرايط موجود تنها راه ممكن براي به خدمت گرفتن هواپيماهاي غربي، اجاره به شرط تمليك است كه در اين حالت خلبان، خدمه و تعمير و نگهداري هواپيما نيز در اختيار شركت هاي اجاره دهنده هواپيما قرار خواهد گرفت.
همايش صنعت و حمل و نقل هوايي كشور، فرصت ها و تهديدها پنج شنبه گذشته پايان يافت.
اين همايش كه به همت مركز مطالعات تكنولوژي دانشگاه صنعتي شريف برگزار شد، روز سه شنبه 13 آبان ماه با حضور بيش از 150 نفر از مديران و كارشناسان اين صنعت گشايش يافته بود.
مهندس دهبيدي پور، دبير همايش، در روز سوم اين همايش كه به بررسي توانمندي ها و موفقيت هاي كشور در تعمير و نگهداري هواپيما اختصاص داشت گفت:ارزان بودن نيروي انساني، برخورداري از دانش فني و تخصص هاي لازم، وجود زيرساخت هاي كافي در كشور و موفقيت هاي غرورانگيز كسب شده در سال هاي اخير، از مهم ترين نقاط قوت كشور در زمينه تعمير و نگهداري هواپيماست كه باعث شده اين صنعت در حال حاضر به عنوان يك مزيت نسبي در كشور مطرح شود.