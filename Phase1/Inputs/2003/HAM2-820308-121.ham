حاشيه ايران
• موافقت جناح راست
در حالي كه روزنامه ها و سايت هاي اينترنتي در روزهاي اخير از احتمال تصويب لايحه اختيارات رئيس جمهوري توسط شوراي نگهبان خبر داده اند، روزنامه «جمهوري اسلامي» در ستون «جهت اطلاع» خود نوشت: «از محافل جناح راست خبر مي رسد عناصر اصلي اين جناح با كوتاه آمدن شوراي نگهبان در برابر لايحه افزايش اختيارات رئيس جمهور موافقند... تحليل محافل سياسي اين است كه جناح راست با اين تصور كه دور بعدي، رئيس جمهور از اين جناح خواهد بود، طرفدار افزايش اختيارات رئيس جمهور است.»
• اشكال فني بود
در حالي كه هنوز سايت هاي خبري و سياسي فيلتر شده مسدود هستند، يكي از معاونان وزير پست و تلگراف و تلفن گفته كه فيلتر شدن اين سايت ها ناشي از «اشكالات فني» است. «مسعود داوري نژاد» به روزنامه «ايران» گفته: «قرار نبود سايت هاي سياسي فيلترينگ شوند ولي در عمل شاهد فيلترينگ برخي سايت هاي سياسي بوديم كه صرفاً ناشي از اشكالات فني بود. » وي تأكيد كرده كه دولت هيچ برنامه اي براي فيلترينگ سايت هاي سياسي ويژه آن دسته از سايت ها كه از تهران هدايت مي شود، ندارد. داوري نژاد همچنين، خواستار انتقال مسئوليت شناسايي سايت هاي غيرمجاز از كميته سه جانبه وزارت اطلاعات، وزارت ارشاد و صدا و سيما به وزارت ارشاد شده است.
• دلسوزان در رنج
«سيداحمد خاتمي» عضو جامعه مدرسين حوزه علميه قم در گفت وگويي كه روزنامه «سياست روز» با وي انجام داده، شرايط كنوني كشور را «كم نظير» خوانده است. وي گفته: «مهم ترين شاخصه فضاي سياسي امروز جامعه آن است كه بحمدالله همچنان اين مقام معظم رهبري است كه حرف اول تأثيرگذار را در جامعه ما دارد و خودي هاي دو جريان عمده كشور ولايت ايشان را قبول دارند اما اين نگراني را هم نمي توانم ناگفته بگذارم كه متأسفانه برخي كساني كه در جايگاه حاكميت هستند، ژست اپوزيسيون نظام را گرفتند و اين پديده در طول 25 سال انقلاب كم نظير است. ما در طول اين 25 سال مخالف فراوان داشته ايم. اما امروز مخالفان كينه توز نظام در پشت بعضي از سنگرهاي قانوني نظام موضع گرفته اند. اين نگراني است كه همه دلسوزان نظام را در رنج نگه داشته است.»
• چند برابر 56 ميليون دلار
روزنامه «آفتاب يزد» در شماره سه شنبه خود در يادداشتي به اخبار درج شده در روزنامه هاي مخالف اصلاحات واكنش نشان داده كه در آن از «اختصاص 56 ميليون دلار از سوي آمريكا براي حمايت از طرفداران رفراندوم در ايران» خبر داده شده بود. در بخشي از يادداشت آمده: «بايد عده اي پاسخ دهند در شرايطي كه تنها بودجه صدا و سيما براي يك سال، معادل چند برابر 56 ميليون دلار بوده و ده ها و صدها تريبون ديگر نيز در اختيار مدافعان انقلاب هست، چرا عده اي تصور مي كنند مردم بيش از تأثيرپذيري از دستاوردهاي انقلاب و تريبون هايي كه در اختيار مدافعان نظام وجود دارد، تحت تأثير حاميان 56 ميليون دلاري رفراندوم قرار مي گيرند؟»
• ديگر گوش نمي دهم
آيت الله «احمد جنتي» دبير شوراي نگهبان اخيراً در يك جلسه گفته است كه نظارت استصوابي در جريان انتخابات مجلس هفتم به طور كامل اجرا خواهد شد. سايت روز همچنين از وي نقل كرده است كه ديگر به حرف افرادي نظير «مهدي كروبي» رئيس مجلس براي تأييد صلاحيت برخي كانديداها توجه نخواهد كرد.
جنتي همچنين گفته است: «يا ما را از شوراي نگهبان برداريد و يا ما نظارت استصوابي را كامل اجرا مي كنيم. »
• اگر مردم فردا به خيابان بريزند
روزنامه «رسالت» روز سه شنبه در ستون پيام هاي تلفني خود به نقل از يكي از خوانندگانش نوشت: «اين چه رفراندومي است كه اصلاح طلبان دنبال آن هستند و آمريكا 50 ميليون دلار هزينه هاي آن را مي پردازد؟ آيا درست است 5 سناتور آمريكايي رفراندوم را در كنگره آمريكا طراحي كنند و عده اي در داخل آن را عملياتي كنند؟ واقعاً رئيس شوراي عالي امنيت ملي در مورد اين پديده چه پاسخي دارد؟ آيا وزارت اطلاعات بين آن تصميم گيري در واشنگتن و اين حرف ها در تهران رابطه اي نمي بيند؟ راستي اگر مردم فردا به خيابان ها بريزند و تكليف اصلاح طلبان آمريكايي را به جرم براندازي يكسره كنند، وزارت اطلاعات نگويد ما اينها را برانداز نمي دانيم.»
• 800 هزار داوطلب عمليات استشهادي
عباسي رئيس مركز بررسي هاي «دكترينال امنيت بدون مرز» دوشنبه شب از بخش گفت وگوي ويژه خبر شبكه دوم با توضيح اينكه عمليات استشهادي مانعي در برابر تهديدات آمريكاست، اعلام كرد با وجود 8 ميليون نفر بسيجي در كشور حتي اگر 10 درصد اين تعداد داوطلب انجام عمليات استشهادي باشند يعني 800 هزار نفر در ايران آماده اين عمليات هستند. وي با ذكر اينكه با چنين پتانسيلي متعجب است چگونه برخي نگران تهديدهاي آمريكا عليه ايران هستند، عملي شدن تهديد ما را رد كرد و با ذكر آماري از كساني كه در فهرست داوطلبان عمليات استشهادي در لبنان و فلسطين ثبت نام كرده اند به مقايسه اختلاف زياد اين آمار با پتانسل موجود در ايران پرداخت. وي گفت: آمريكا در پي انفجار و فروپاشي دروني نظام جمهوري اسلامي ايران است. به گفته وي برنامه جديد آمريكا ايجاد هرج و مرج در دانشگاه ها و برگزاري تجمع هاي صنفي و كارگري است. وي افزود: آمريكا در پي برگزاري رفراندوم زير نظر سازمان ملل در جمهوري اسلامي ايران است. موضوع گفت وگوي ويژه خبري شبكه دوم سيما، تهديدهاي آمريكا عليه ايران بود.
• پيش نويس وفاق
پيش نويس ميثاق مصوب در «كميته وفاق» خانه احزاب آماده شد و هفته آينده براي تصويب به هيأت رئيسه خانه احزاب تقديم مي شود. يك عضو كميته وفاق با اعلام اين مطلب گفته كه اين پيش نويس يك «توافقنامه صنفي» بين احزاب است كه اخلاقاً به رعايت آن موظف هستند اما ضمانت قانوني براي آن در نظر گرفته نشده است.