وزير پست، تلگراف و تلفن:
170 سايت سياسي و ضد انقلاب در شبكه وجود دارد
وزير پست، تلگراف و تلفن گفت: هم اكنون 170 سايت سياسي و ضد انقلاب بر روي شبكه اينترنت فعال است كه غير قانوني است.
«دكتر معتمدي» در مصاحبه مطبوعاتي با خبرنگاران افزود: اين شبكه ها به دليل ضد اخلاقي و غير قانوني بودن بسته مي شود.
وي اظهار داشت:برخي از سايت هاي ضد اخلاقي موجود، مربوط به گروهك هاي ضد انقلاب معاند نظام است و بقيه سايت هايي است كه به ائمه معصومين و اديان توهين مي كند.
وي افزود: تعطيلي و بسته شدن برخي سايت ها ربطي به گروه و جناح سياسي خاص ندارد. هر سايتي كه غير قانوني، ضد اخلاق و بدون مجوز اين وزارتخانه فعاليت كند غير قانوني است و با آنان برخورد مي شود.
وي همچنين گفت: با تشكيل كميته راهبردي شوراي عالي انقلاب فرهنگي و تدوين آيين نامه در خصوص سايت هاي اينترنتي، اين كميته به سايت هاي غير قانوني اول تذكر مي دهد و در صورت ادامه فعاليت، نسبت به تعطيل كردن آنها اقدام خواهد شد.