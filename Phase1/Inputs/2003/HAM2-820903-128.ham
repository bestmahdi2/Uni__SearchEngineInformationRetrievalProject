نگاه امروز
خدمت اجباري يا اختياري؟
مهدي مسعودي
«اجباري» عنواني است كه پدربزرگان و پدران ما براي دوران خدمت نظام وظيفه به كار مي بردند. اين نام گذاري كه بيشتر ناظر بر شرايط پيش از انقلاب بود، از يك سو به معني نارضايتي و بي ميلي افراد براي انجام دو سال خدمت به نظامي بود كه زمينه پذيرش و مشروعيت مردمي نداشت و از سوي ديگر حكايت از آن داشت كه جوانان،خدمت زير پرچم در زمان صلح را بيگاري و تلف شدن دو سال از بهترين سالهاي زندگي خود تلقي مي كردند. چنانچه سختي شرايط زندگي در سربازخانه ها و پادگانهاي آن زمان از قبيل دوري از خانه و خانواده براي مدت طولاني، فقدان امكانات بهداشتي، تغذيه ناكافي و البسه نامناسب را نيز به مسائل پيش گفته بيفزائيم، عنوان اجباري براي نام گذاري خدمت سربازي در آن زمان بهتر و بيشتر قابل درك است. اكنون شرايط تغيير كرده و آن نوع سربازي خشك و خشن به كلي منسوخ شده است، خدمت سربازي بسيار سهل و امكانات و تجهيزات پادگانها و مراكز نگهداري و خدمت سربازان فوق العاده افزايش پيدا كرده است.
برخي كشورها گامهاي بلندتري برداشته و خدمت نظام وظيفه را از صورت اجباري خارج و به آن شكل اختياري و داوطلبانه داده اند.
اين شكل جديد، بنياد تشكيل ارتش حرفه اي و مدرن است. در ارتش حرفه اي افرادي كه واجد شرايط لازم باشند، بصورت داوطلبانه ارتش را به عنوان يك حرفه و شغل مي پذيرند و براي فعاليت هاي نظامي آموزشهاي تخصصي و حرفه اي لازم را مي بينند. سرمايه گذاري ارتش بر روي چنين نيروهايي از آن جهت كه با ميل و اشتياق اين حرفه را انتخاب كرده و از طرف ديگر مدت خدمت آنها نيز لزوماً محدود به دو سال نمي شود مقرون به صرفه است. ضريب كارايي و بهره وري نيروهاي حرفه اي بسيار بالاست و بنابراين قدرت دفاعي و نظامي كشور و ضريب امنيت ملي از اين طريق افزايش مي يابد. ارتش حرفه اي نافي بهره گيري از نيروهاي مردمي در شرايط جنگي نيست، اما نيروي منظم و سازمان يافته ارتش براساس اين ديدگاه بايد حرفه اي و تخصصي باشد. تشكيل ارتش حرفه اي در ايران اگر چه يك ضرورت است اما براي محقق شدن چنين ايده اي راه درازي در پيش است. جمعي از نمايندگان مجلس شوراي اسلامي در
طرحي با عنوان اصلاح قانون نظام وظيفه عمومي تلاش كرده اند ضمن تسهيل شرايط خدمت سربازي و كاستن از دغدغه هاي خيل عظيم نيروهاي جوان كشور، مقدمات حركت به سمت تشكيل يك ارتش حرفه اي را فراهم كنند. در اين طرح نمايندگان ضمن پيشنهاد كاهش مدت سربازي از 21 ماه به 18 ماه، سربازي را براي افراد با مدرك بالاتر از ديپلم اختياري اعلام كرده اند. اين پيشنهاد از سوي برخي كارشناسان و همچنين مسئولين نظامي مورد انتقاد قرار گرفته است. تبعيض قائل شدن بين افراد زير ديپلم و ديپلم با افراد داراي مدرك بالاتر از ديپلم از جهت گذران دوران خدمت سربازي و نيز كاستن از نيروهاي باسواد و متخصص ارتش از جمله مهمترين اين انتقادات است.
عليرغم درستي برخي از اين انتقادات به نظر مي رسد با كارشناسي مجدد طرح در كميته مشتركي از نمايندگان و كارشناسان ارگانهاي نظامي مي توان ضمن رفع نواقص و اشكالات طرح در جهت رفع دغدغه هاي مسئولين، از آن بعنوان گام هاي اوليه حركت به طرف تشكيل ارتش حرفه اي استقبال كرد،به نوعي كه سربازي از وظيفه اي اجباري به خدمتي داوطلبانه و از سر ميل و اشتياق تغيير جهت دهد.