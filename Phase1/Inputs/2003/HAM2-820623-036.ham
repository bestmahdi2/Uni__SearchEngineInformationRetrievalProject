هنر عشق در زندگي
مردم تشنه عشق هستند. درگذشته، ازدواج برحسب رسوم متداول زمان انجام مي گرفت. يعني ازدواج به وسيله خانواده طرفين يا به وسيله واسطه ها و گاهي به وسيله ملاحظات اجتماعي انجام مي شد و عشق مي بايست بعد از ازدواج صورت مي گرفت. از سه چهار نسل گذشته به اين طرف، مفهوم عشق «رومانتيك» در دنياي غرب عموميت يافت.
عشق به آموختن نياز دارد. احساس اوليه عاشق شدن را با حالت دايمي عاشق بودن، يا بهتر بگوييم، در عشق ماندن اشتباه مي كنيم. اگر دو نفر كه نسبت به هم بيگانه بوده اند، چنانچه همه ما هستيم، مانع را از ميان خود بردارند و احساس نزديكي و يگانگي كنند، اين لحظه يكي از شادي بخش ترين تجارب زندگي ايشان مي شود.
اين معجزه دلدادگي ناگهاني اگر با جاذبه جنسي همراه يا با منع كامجويي توأم باشند غالباً به آساني حاصل مي شود اما به اقتضاي ماهيت خود هرگز پايدار نمي ماند. دلبستگي آنان اندك اندك حالت معجز ه آساي نخستين خود را از دست مي دهد و سرانجام اختلاف ها و ملالت هاي دوجانبه ته مانده هيجان هاي نخستين را مي كشد.
عشق يك هنر است همان طور كه زيستن يك هنر است و در راه فراگيري اين هنر بايد همان راهي را انتخاب نمود كه براي آموختن هر هنر لازم است.
عشق عبارتست از رغبت جدي به زندگي و پرورش آنچه بدان مهر مي ورزيم. بعضي از پژوهشگران معتقدند كه مشكلات زناشويي نتيجه گسيختگي در پيشرفت طبيعي چرخه زندگي زناشويي و خانوادگي است. روابط صميمي در جريان رشد خود از مراحل بحراني و حساسي مي گذرند و هر كدام از اين مراحل وظايف ويژه اي دارد.
يك شخص نياز دارد كه با فرد ديگر يا ديگران روابط صميمي و پيوند عاطفي برقرار كند و به اصطلاح، نسبت به ديگران نوعي احساس تعهد در او بوجود مي آيد. توانايي در ايجاد يك رابطه صميمي كه مستلزم مصالحه و گذشت است به احساس هويت شخصي فرد بستگي دارد. افرادي كه از هويتي قوي برخوردارند آماده اند كه هويت خود را با فرد ديگري سهيم شوند. حتي رابطه جنسي سالم در زناشويي زماني امكان پذير است كه فرد به هويتي مطلوب دست يافته باشد. توانايي برقراري رابطه صميمي به توانايي عشق ورزيدن مي انجامد كه نوعي از خود گذشتگي متقابل است.
زوج هاي دچار مشكل به احتمال زيادتر رفتارهاي ناخوشايند همسر خود را به قصد منفي نسبت مي دهند و رفتارهاي مثبت آنان را به علل اختصاصي و ناخواسته نسبت مي دهند. گذشته از تفاوت هاي فيزيكي بين زن و مرد تفاوت هاي ديگري نيز بين آنها وجود دارد كه يكي از آنها توجه به جزئيات در زنان و كلي نگري در مردان است كه اگر زن و مرد از اين تفاوت آگاهي نداشته باشند ممكن است همين تفاوت به ظاهر ساده، سر منشأ بسياري از مشكلات را براي آن دو فراهم آورد.
همسران بايد بگذارند در همان حال كه با هم هستند اندكي از يكديگر جدا باشند، يكديگر را دوست داشته باشند ولي عشق را محدود نسازند و بگذارند عشق مثل يك درياي مواج بين دو ساحل روح شان حركت كند، جام يكديگر را پر كنند ولي از يك جام ننوشند، از نان خود به ديگري بدهند اما دل هاي يكديگر را در تصرف خود نگه  ندارند.
شوهري كه همسرش را دوست دارد و عاشق او است از آنچه كه همسرش مي پسندد همانقدر لذت مي برد كه از آنچه مورد پسند و دلخواه خودش است. مرداني كه سالم هستند بيشتر مجذوب هوش و شايستگي همسران خود مي شوند و همچنين تمايز آشكاري بين نقش ها و شخصيت هاي ميان دو جنس قايل نيستند.
گذشته از عنصر نثار كردن، خصيصه فعال عشق متضمن عناصر اساسي ديگري است كه همه در جلوه هاي گوناگون عشق مشتركند.
اينها عبارتند از: دلسوزي- احساس مسئوليت- احترام و دانايي- مشكلات زناشويي از كژكاريهاي رفتاري و شناختي ناشي مي شود. كژكاريهاي رفتاري شامل آن جنبه هايي است كه مشخص كننده زناشويي هاي آشفته و از جمله الگوهاي ارتباطي ضعيف يا نامناسب، ناتواني در غلبه بر نارسايي هاي تغيير رفتار و مهارت هاي ناكافي در مسأله گشايي است.
راجرز مي گويد: عميق ترين مفهوم محبوب بودن اين است كه انسان عميقاً درك و شناخته شده و مورد قبول واقع شود. ما هنگامي مي توانيم كسي را دوست داشته باشيم كه از جانب او تهديد نشويم و واكنش هاي او نسبت به ما يا نسبت به آن چيزهايي كه بر ما تأثير گذارند براي ما قابل درك باشند.
اوراستريت مي گويد: «دوست داشتن يك فرد، تصاحب آن فرد نيست بلكه بر تصديق موجوديت او دلالت دارد و اين بدين معنا است كه با شادماني تمام حقوق انساني او را به رسميت بشناسي.»
ليلا عطاري فرد
كارشناس روانشناسي باليني