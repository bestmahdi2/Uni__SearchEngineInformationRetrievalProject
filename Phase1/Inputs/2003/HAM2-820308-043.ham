يك كارشناس ژاپني:
مهار نرخ بيكاري در ايران به سرمايه گذاري وتلاش فراواني احتياج دارد
خبرگزاري دانشجويان ايران - تهران: با توسعه صنايع it و الكترونيك در ايران، در آينده نزديك به متخصصان نرم افزار و سخت افزار فراواني نياز
خواهد بود.
يوشي آكي يومي ماي، معاون مدير همكاري هاي بين المللي وزارت كار ژاپن در گفت وگو با خبرنگار كار و اشتغال خبرگزاري دانشجويان ايران(ايسنا)با بيان اين مطلب و مقايسه شرايط اقتصادي ايران و ژاپن گفت نرخ بيكاري در ايران بسيار بالاست و براي مهار آن به تلاش و سرمايه گذاري زيادي احتياج است. در حال حاضر درصد بيكاري در ژاپن به 5/4 درصد رسيده است كه البته در مقايسه با سال هاي گذشته كه نرخ بيكاري
2/1درصد بوده است رشد بي سابقه اي داشته است. وي گفت: دليل اين مساله ناهماهنگي مهارت هاي كارجويان با كار موجود و هم چنين ناهماهنگي شرايط سني كارجو و شغل است كه اگر اين مسائل حل شود درصد بيكاري در كشور ژاپن كاهش خواهد يافت.
يومي ماي با اشاره به شرايط جمعيتي و اقليمي كشور ژاپن خاطرنشان كرد:  در حال حاضر راه حل مبارزه با بيكاري در ژاپن از طريق گسترش آموزش هاي فني و حرفه اي و هدايت كارجويان به شغل هاي مورد نياز جامعه، مثل پرستاري و خدمات it پي گيري مي شود. مشاور ارشد ارتقاي مهارت وزارت كار ژاپن درباره زمينه هاي همكاري رفع مشكل بيكاري در ايران اظهار داشت: ما از طريق تبادل اطلاعات و بررسي اطلاعات موجود نزد وزارت كار ايران و ژاپن شرايط موجود را بررسي مي كنيم تا در نهايت براي مشكل بيكاري با توجه به شرايط موجود در ايران راه حلي پيدا كنيم. هم اكنون ژاپن با مشاركت در آموزش هاي فني مثل پروژه آموزش مربيان آموزشگاه هاي فني و حرفه اي ايران در ژاپن و تبادل اطلاعات و تجربيات كه با هدف ارتقاي مهارت مربيان فني و حرفه اي ايران انجام مي شود همكاري لازم را انجام داده است. معاون مدير همكاري هاي بين المللي وزارت كار ژاپن درباره طرح هاي اشتغال زايي كه ژاپن مي تواند در ايران اجرا كند، گفت: انجام پروژه هايي كه نيروي كار زيادي را جذب مي كنند، مثل صنايع خودروسازي و مونتاژ دستگاه هاي صنعتي در اولويت قرار دارند و با فراهم شدن شرايط، امكان سرمايه گذاري در اين بخش ها وجود دارد ولي در صنايع ديگر مثل نساجي به دليل حضور قدرتمند كشورهاي جنوب شرق آسيا امكان اين سرمايه گذاري ها كمتر است. وي در ادامه افزود: ايران در زمينه it و صنايع الكترونيك توان توسعه زيادي دارد و در آينده نزديك به متخصصان نرم افزار و سخت افزار فراواني نياز خواهد داشت و يكي از نكات اميدواركننده در ايران توسعه اين نوع تكنولوژي است.