از دريچه طنز
ارزيابي شتابزده
پس از اخبار و احاديث بسياري كه پيرامون ضرورت حضور يا عدم حضور بانوايان(بانوان)در بازيهاي بي نوايان(مردان)به گوش رسيد، سرانجام قرار بر اين شد كه بخش ويژه اي از طبقه دوم ورزشگاه آزادي از سال 82 به حضور خانمها اختصاص داده شود تا با حضور اين قشر علاقه مند در ورزشگاههايي كه مسابقه هاي مردان در آنها برگزار مي شود مدارج و مراحل ديگري از فرايند همسازي بانوايان و بي نوايان طي شود!
اما هنوز اين دغدغه از ذهن مسئولان برگزاري مسابقه ها به كلي زدوده نشده كه در صورت ادامه حركت هاي نابهنجار تماشاگر نمايان يا همان تماشاگران دو آتشه و ايراد شعارهاي آتشين همراه با الفاظ چارواداري، آيا بانيان اين انديشه به خواسته هاي خود نزديك خواهند شد يا از آن فاصله بيشتري خواهند گرفت؟
در اين زمينه دو ارزيابي متفاوت وجود دارد كه خواه ناخواه يكي از آنها شتابزده است: يكي اين كه با حضور خانمها در ورزشگاه آزادي و سپس در ورزشگاههاي ديگري كه ميزبان مسابقه هاي مردان هستند، تماشاگران خشن و دور از ادب و آداب اجتماعي هم اندك اندك تحت تأثير شرم حضور بانوايان قرار خواهند گرفت و كم كم ادب خواهند شد يا به نوعي رفتار خود را با آداب اجتماعي همنوا خواهند كرد تا بدينسان محيط ورزشگاههاي ما رفته رفته به محيطي امن و خانوادگي تبديل شود و حتي كار به جايي برسد كه خانواده ها براي تربيت فرزندان خود، آنها را به صورت شبانه روزي در ورزشگاه آزادي پانسيون كنند!
ارزيابي ديگري كه چندان خوش بينانه نيست، معتقد است كه بسياري از بانوايان بويژه شمار درخور ملاحظه اي از ورزش دوستان اين قشر، در سالهاي اخير چه در اثر الگوبرداري از جو ورزشگاههاي مردانه يا يك تغيير نهادينه و شايد هم در راستاي يك تحول ضروري و ضرورت تحول در راستاي همگام شدن با مردان، شانه به شانه آنها با فرهنگ لمپني آشنايي يافته اند و چه بسا كه در برخي زمينه ها از مردان هم پيشي گرفته اند و اصرار شان به حضور در ورزشگاههاي مردانه هم بيشتر به خاطر اثبات و ابراز اين قابليت هاي نهفته است تا بر همگان واضح و مبرهن شود كه بانوايان در اين زمينه هم نسبت به بي نوايان كم وكسري ندارند و چه بسا كه برآيند رقابت در اين خصوص تمايل بيشتري به سمت اين قشر محروم! نشان بدهد و بزودي در جايگاههاي تماشاچيان ورزشگاهها شاهد رقابت تنگاتنگ زباني و ادبي ميان بانوايان و بي نوايان باشيم!!
عليرضا باري پور