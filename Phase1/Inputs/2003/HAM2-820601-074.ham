الف
اسطوره و رمان
گلشن اسماعيل پور
گلشن اسماعيل پور مترجم است و كتاب «ايزدان و ايزد بانوان يوناني » اولين كتاب اوست. حرف هايش را با هم مي خوانيم:
* چه شد كه به صرافت ترجمه آثار ادبي افتاديد؟
در حقيقت من يكباره به فكر كار ترجمه نيفتادم؛ علاقه ام به كتاب خواندن مرا به اين سمت سوق مي داد. از كودكي و نوجواني بيشتر وقتم را به مطالعه مي گذراندم. در اين دوران راهنمايي هاي والدينم در زمينه كتابخواني نقش بسيار مهمي در هدايتم به اين سمت و سو داشت. در عين حال كه آثار بزرگ علوي، جمال زاده، آل احمد و هدايت را مطالعه مي كردم به آثار خارجي هم بسيار علاقه داشتم. با آثار خارجي ابتدا از طريق ترجمه آشنا شدم مثل كتابهاي كوئيلو بخصوص «كيمياگر» كه بر من تأثير داشت همچنين آثار داستاني هرمان هسه  مثل «دميان» و «پيتر كامنتسيه» نيز دنياي ذهني مرا شكل بخشيد. در زمينه شعر در وهله اول با شاعران معاصر ايراني مثل فروغ، شاملو و سپهري آشنا شدم و بعد اشعار مارگوت بيكل و لوركا با ترجمه احمد شاملو. در مقطع دبيرستان آثار داستاني ادبيات خارجي را به زبان ساده انگليسي مي خواندم مثل جين اير و سپيد دندان. به همين خاطر ادبيات انگليسي را به عنوان رشته تحصيلي ام انتخاب كردم تا از نزديك با ادبيات كشورهاي ديگر آشنا شوم.
* براي ترجمه به كتابها و موضوعات خاصي علاقه منديد، يا اينكه خط فكري خاصي را براي ترجمه انتخاب كرده ايد؟
- فكر مي كنم كسي كه قصد ترجمه اثري را دارد، نه تنها بايد همان كتاب را خوب خوانده باشد بلكه بايد از مطالعات گسترده اي در همان حوزه بهره ببرد تا بتواند كار را از آب درآورد. براي همين ابتدا سعي كردم رمان ها، شعرها و داستان هاي زيادي به زبان اصلي بخوانم و همين امر باعث شد كمي بعد به موضوع اسطوره شناسي علاقه مند شوم و حالا هم بيشتر كتابهايي كه براي ترجمه انتخاب مي كنم در اين زمينه است. البته در كنار موضوعات اسطوره اي كار ترجمه رمان هم برايم جذاب و دوست داشتني است. به طور كلي پيوندي ريشه اي بين اسطوره و آثار ادبي وجود دارد. اسطوره ها خود داستانهاي وهمي، تخيلي و نمادين اند و نوعي خاص از داستان نويسي را ارائه مي دهند، در حالي كه رمان ها شكل فني تر و جديد تر هستند كه با زندگي امروز سروكار دارند. من اگر بخواهم در آينده مسير خاصي را در ترجمه پيش بگيرم ترجيح مي دهم اين مسير در حيطه اسطوره و رمان باشد. البته در قلمرو اسطوره به دو نوع آثار برمي خوريم؛ دسته اول آثاري كه جنبه تخيلي دارند و دسته دوم آثار تحليلي اسطوره هستند كه شخصاً بيشتر به گروه اول گرايش دارم.
* در ميان مترجمان ايراني، اصول ترجمه چه افرادي را به عنوان الگو، محور كارتان قرار داده ايد؟
- چون كار ترجمه اي كه انتخاب كردم بيشتر در حيطه كار پدرم يعني حوزه اسطوره و اسطوره شناسي است، بيشترين تأثير و كمك از جانب ايشان بوده است. يعني آشنايي ام با اين موضوع جديد، دسترسي و خواندن كتاب هاي مختلف در اين زمينه همه با راهنمايي هاي ايشان بوده تا اطلاع درست و كاملي از موضوعي كه براي كارم انتخاب مي كنم داشته باشم. بخصوص خواندن تحقيقات و پژوهش ها و كتابهاي ايشان مثل «اسطوره ها و افسانه هاي سرخپوستان» و «اسطوره بيان نمادين» بيشترين كمكي بود كه در مسير ترجمه كارهاي جديدم بوده است. از ميان داستانهاي ترجمه اي كه مطالعه كرده ام مي توانم به ترجمه هاي آقاي نجف دريابندري «پيرمرد و دريا» و «بيلي باتگيت» اشاره كنم و همچنين ترجمه هاي آقاي محمد قاضي مخصوصاً «شازده كوچولو» كه برايم بسيار جذاب و شيرين بود.
* در ترجمه، آشنايي به زبان مبدأ و نيز زبان مقصد اصلي اساسي است، آشنايي شما با اين دو مقوله تا چه حدي است و فكر مي كنيد مترجمان جواني كه گام در اين وادي مي نهند، چه تجربه هايي را بايد فرا روي كار خود قرار دهند؟
- همان طور كه گفتم به خاطر علاقه اي كه به كتابخواني داشتم بيشتر وقتم را صرف خواندن آثار نويسندگان ايراني و يا آثار ترجمه شده مي كردم. بعدها دوست داشتم آنها را به زبان اصلي بخوانم كه اين كار كمك بزرگي در شناختن زبان مبدأ و مقصد بود. البته نبايد ناديده گرفت كه مترجم ابتدا بايد نويسنده خوبي باشد يعني به زبان و ادب فارسي تسلط داشته باشد و در مرحله بعد است كه به زبان دوم احاطه پيدا كند. احاطه به زبان دوم مستلزم تحصيل و اخذ تخصص در زبان و ادبيات خارجي است. امروز ديگر آن دوره كه به شكل غيرحرفه اي و ابتدايي به ترجمه روي مي آوردند، سپري شده. ترجمه فني است كه مراحل تخصصي خود را دارد. من هرچند در اين زمينه در آغاز راهم اما تلاشم اين است كه اين مراحل را طي كنم و فكر مي كنم براي جواناني مثل خودم كه به ترجمه روي مي آورند تنها شيفتگي و علاقه كافي نيست بلكه شرط لازم پشتكار و تداوم كار است.
* در روز چه مدت زماني را براي افزايش دانش ترجمه خود صرف مي كنيد؟ اصولاً يك روز كاري خود را تشريح كنيد.
- به طور متوسط ساعات زيادي را صرف اين كار مي كنم و چون تحصيلاتم در اين رشته است ناگزيرم با متون ادبي انگليسي سروكار داشته باشم. البته اين مدت زمان در تعطيلات و بخصوص تابستان بيشتر مي شود.
* علت انتخاب كتاب ايزدان و ايزد بانوان يوناني براي ترجمه چه بود؟
- كتاب «ايزدان و ايزد بانوان يوناني» اثري بود كه در نمايشگاه بين المللي كتاب سال گذشته با آن برخوردم. چاپ سال 2001 بود ابتدا موضوع و بخصوص تصاوير آن توجهم را جلب كرد. اين كتاب درباره 25 شخصيت اساطيري يونان مثل زئوس(خداي خدايان)، آفروديت(الهه زيبايي)، آتنا(الهه جنگ)و غيره است كه هر يك داراي تصاوير خاص خود هستند و از ميان آثار هنري يوناني برگزيده شده است. همچنين فكر مي كردم كه با وجود كتاب هاي مختلف ترجمه شده در زمينه اسطوره، كتاب بخصوصي كه بخش اعظم شخصيت هاي اسطوره را به مخاطب معرفي مي كند وجود نداشت. علت ديگر اينكه مخاطب اين كتاب اغلب جوان و هم سن و سال خودم هستند و دوست دارند از اين موضوع تازه بيشتر بدانند.
* از كارهاي آينده خود بگوييد؟
- كتابي كه مشغول ترجمه اش هستم راجع به اساطير جهان است و به زبان ساده اسطوره هاي نه تنها يونان بلكه تمام نقاط جهان را براي جوانان و علاقه مندان اين رشته معرفي مي كند. البته با توجه به اينكه فصل تابستان است و وقت بيشتري دارم در كنار اين كار ترجمه يك رمان از ميرچاالياده را هم شروع كرده ام كه به زعم خودم خواندني است.