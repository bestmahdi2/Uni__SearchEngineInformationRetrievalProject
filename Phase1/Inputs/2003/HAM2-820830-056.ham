نسخه
نشاط در زندگي
محققان يك روش 9 مرحله اي ارايه كرده اند كه با توجه به آن مي  توان شادابي دروني را به زندگي هاي مدرن امروزي بازگرداند.
به گزارش سايت اينترنتي «نيوز.اسكاتزمن»، نشريه «هپينس استاديز» در شماره اخير خود با توجه به نتايج جديدترين تحقيقات علمي، نكات زير را در مورد دستيابي به شادابي جمع آوري و ذكر كرده است.
مطالعات محققان دانشگاه «ديوك» در «كاروليناي شمالي» نشان مي دهد ايمان به خدا و اعتقاد به زندگي پس از مرگ به زندگي انسان ها هدف و معني مي دهد و حس تنهايي را از آنها دور مي كند كه اثر اين موضوع در هنگام مشكلات و نگراني ها  بيشتر است و موجب شادابي انسان مي شود.
دومين نكته اين است كه انسان نبايد ظاهر خود را با ظاهر ساير افراد مقايسه كند و همواره بايد عقيده داشته باشد كه داراي چهره اي دلنشين است.
قدم سوم سركوب كردن احساس زياده طلبي است. مطالعات محققان دانشگاه «نورثرن بريتيش كلمبيا» نشان مي دهد افرادي كه همواره بسيار بيشتر از آنچه در اختيار دارند طلب مي كنند، كمتر از افرادي كه از زندگي شان توقع زيادي ندارند احساس خوشحالي مي كنند.
نكته ديگر اين كه پول زياد خوشحالي چنداني به دنبال ندارد و به گفته محققان دانشگاه «كورنل» در «نيويورك»، زماني كه انسان قادر باشد خوراك، پوشاك و مسكن خود را تامين كند، ديگر هرچه بيشتر پول داشته باشد تفاوتش در زندگي كمتر مي شود.در تحقيقات همچنين مشخص شده كه هوش بيشتر سبب خوشحالي و شادابي نمي شود و افرادي كه از هوش سرشاري برخوردار نيستند نبايد نگران اين موضوع باشند.
نكته بعدي اين است كه شادابي و خوشحالي تا حدودي ژنتيكي نيز هست زيرا شخصيت هر انسان با ويژگي هاي ژنتيكي او در ارتباط است و همراه داشتن حس شادابي و خوشحالي نيز با نوع شخصيت در رابطه است.
روان شناسان دانشگاه «ايليونز» در يك مطالعه 15 ساله و با بررسي زندگي 30 هزار نفر در كشور آلمان متوجه شدند افرادي كه ازدواج مي  كنند بيش از افراد مجرد احساس شادي مي كنند و افراد شاداب نيز بيشتر ازدواج كرده و احتمال تداوم زندگي مشتركشان بيشتر است.
تحقيقات بسياري حاكي از اين مطلب است كه ميان احساس نوع دوستي و شادابي ارتباط نزديكي برقرار است. محققان دانشگاه «وندربيلت» در «نشويل» در ايالت تنسي با مطالعه سه هزار و 167 نفر متوجه شدند انسان هاي شاداب بيشتر از سايرين در فعاليت هاي داوطلبانه شركت مي كنند.
نكته آخر اين است كه انسان نبايد از افزايش سن خود احساس ناخشنودي كند. در يك مطالعه انجام شده توسط محققان دانشگاه «استندفورد» در «كاليفرنيا» مشخص شد افراد پير به اندازه افراد جوان داراي احساسات مثبت و شادابي هستند، اما احساس ناخشنودي در آنها بسيار كمتر از جوانان به وجود مي آيد.