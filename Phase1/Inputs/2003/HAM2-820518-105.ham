مقام سوم جهان، رويايي كه واقعيت پيدا كرد
شاهكار كرديم اما...
علي شاكري- واليبال امروز در ميان ورزش هاي گروهي ايران جايگاه ممتازي دارد. دليل اين جايگاه ممتاز به كسب عناوين جهاني اين رشته در رده نوجوانان و جوانان برمي گردد كه تاكنون هيچ يك از رشته هاي اجتماعي ما موفق به به دست آوردن آن نشدند. دستاوردهاي ورزش ايران در جهان در طول تاريخ هميشه تعلق به دو ورزش سنتي كشتي و وزنه برداري داشت و در چند سال اخير هم ورزش هاي رزمي چون تكواندو، جودو و كاراته هم توانستند گام هاي ارزنده اي در اين زمينه بردارند. به همين دليل به موفقيت هاي واليبال به عنوان يك ورزش اجتماعي و گروهي بايد به ديد تحسين نگريست و از افتخار آفرينان آن هم به نحو شايسته اي تجليل به عمل آورد. كاري كه تاكنون به گفته سرپرست اين تيم در خور شأن شير بچه هاي مستطيل سبز انجام نشده است و همين مسئله واكنش مهدي دادرس را به همراه داشت. دادرس كه در دو دوره اخير مسابقات نوجوانان جهان سال 2001 قاهره و سال 2003 سوفان بوري با اين تيم به مدال نقره و برنز رسيده در اين باره چنين مي گويد: «يك زماني آرزويمان بود كه بتوانيم در واليبال از ژاپن يا چين گيم بگيريم چه رسد به شكست دادن آنها. حالا نه تنها آنها را در رده هاي نوجوانان و جوانان به راحتي آب خوردن مغلوب مي سازيم، بلكه در مهم ترين رويداد جهاني نيز بالاتر از تيم هاي با اسم و رسم قرار مي گيريم ولي دريغا از يك پيام تبريك و تشكر خشك و خالي».
وي پس از مكثي كوتاه چنين ادامه داد. دو سال پيش در قاهره دوم شديم، هيچ كس روي تيم ما حساب نمي كرد. حتي آقاي هاشمي طبا رئيس سازمان ورزش وقت مي گفت: اگر هشتم شويد، شاهكار كرديد، بچه ها و مربيان همت كردند، ايران در سكوي دوم جهان ايستاد. اين بار سوم شديم و نشان داديم كه نتيجه قبلي از روي اتفاق و حادثه نبود، اما معلوم نيست چرا اين مقام زياد مقبول نيفتاد؟! وقتي وارد فرودگاه مهرآباد شديم به جز آقاي كفاشيان معاونت فني سازمان تربيت بدني و آقاي يزداني رئيس فدراسيون واليبال مسئول ديگري از ورزش جزو مستقبلين نبودند. فكر كردم چقدر ما در دنيا در ورزش  هاي تيمي مقام قهرماني داريم كه كسب عنوان سومي مايه سرشكستگي مسئولان ورزش شده است. تاكنون نه جشني، نه تقديري و نه پاداشي براي اين بچه ها بر پا شد. باور كنيد اينها را براي خودم نمي  گويم و هيچ احتياجي هم به پاداش ندارم ولي دلم مي خواهد كه جواب شايسته اي به زحمات اين جوان ها و مربيان آنان داده شود.
سخنان دلگرم كننده آقاي خاتمي
باور كنيد همه اين ناملايمات را هنگامي فراموش كرديم كه شنيديم آقاي خاتمي رئيس جمهور محترم و محبوب پس از گزارش مهندس مهر عليزاده اين پيروزي و مقام سومي را غرورآفرين خواند. صحبت هاي آقاي خاتمي واقعاً خستگي را از تنمان بيرون كرد و به ما روحيه بخشيد. نكته ديگري كه بايد بگويم اين است آيا مسئولان ورزشي هنگامي كه كارنامه ورزش را در آخر هر سال گزارش مي دهند به همين آساني از كنار اين موفقيت عبور مي كنند؟ پس كار اين نوجوانان را ارج نهيم.