80درصد طلاقها به درخواست زنان
20درصد طلاق ها را دخالت خانواده ها و ديگران در امور جوانان تشكيل مي دهد و اين قضيه تا آنجا پيش رفته كه در ايران خانواده ها با هم ازدواج مي كنند نه دو جوان زيرا اختلافات خانواده ها آنچنان زياد شده كه اجازه زندگي به دو زوج را نمي دهند
رئيس مجتمع قضايي خانواده گفت: بيش از 80 درصد طلاقها به درخواست زنان صورت مي گيرد ولي اين به معناي آن نيست كه زنان ما از زندگي گريز پا شده اند بلكه چون طلاق براي مردان داراي بار مالي است در نتيجه بيشتر مراجعين را زنان تشكيل مي دهند.
حسن حميديان در گفت و گو با خبرگزاري فارس علت درخواست طلاق از سوي زنان را عدم حضور مردان براي طلاق خواند و گفت: زماني كه درخواست طلاق از سوي مرد انجام مي گيرد مرد بايد نفقه، مهريه، نحله ايام زوجيت واجرت المثل را بپردازد و يا اگر بر اثر شرط ضمن عقد امضاء داده باشد كه زن بعد از عقد بتواند تا نيمي از دارايي مرد شريك باشد بايد نيمي از دارايي خود را به زن بپردازد. به همين دليل مردان براي امر طلاق پيش قدم نمي شوند.
وي افزود: مردان معمولا در چنين مواقعي سختگيري هايي را در مورد زنان اعمال مي كنند تا آنها خود به دادگاه مراجعه و تمام حق و حقوق خود را ببخشند و خود را از زندگي كه جز زد و خورد، تنش و استرس چيزي نيست آزاد سازند.
حميديان در بخش ديگري از گفت و گوي خود با خبرنگار فارس به علل و عوامل طلاق پرداخت و گفت: پديده طلاق متاثر از يك علت نيست بلكه ساير پديده هاي اجتماعي نيز بر آن اثر مي گذارند بنابراين در پيدايش علل و عوامل بوجود آورنده طلاق تنها يك نهاد نمي تواند مسئول جلوگيري از فروپاشي خانواده ها باشد.
رئيس مجتمع قضائي خانواده مهمترين علت طلاق را اعتياد و بيكاري مردان خواند و افزود: بيش از 60 درصد علت طلاق را اعتياد و بيكاري مردان تشكيل مي دهد.
وي با اشاره به مشكل عظيم بيكاري تصريح كرد: جامعه ما با بحران بيكاري مواجه است و هم اكنون بيش از 5/4 ميليون نفر از مشكل بيكاري رنج مي برند لذا بيكاري تراژدي غم انگيز زندگي جوانان ايراني شده است.
حميديان گفت: با وارد شدن گروه سني 15 تا 20 سال تا سال 1385، به بازار كار اين آمار به مرز خطر آفرين خود، يعني 9 ميليون نفر خواهد رسيد و يقينا با رشد بيكاري شاهد افزايش رشد طلاق خواهيم بود زيرا فكر آدم بيكار مغازه شيطان است.
حميديان اظهار داشت: يكي از علل افزايش طلاق،اعتياد مردان است زيرا زماني كه صحبت از ترك نفقه مي شود در كنارش حتما يك عاملي به نام اعتياد وجود دارد و زماني كه شخص معتاد از بطن جامعه به حاشيه رانده مي شود نمي تواند شغل شرافتمندانه داشته باشد و در نتيجه به اداره زن و فرزند خود نمي پردازد و تمام هم و غم خود را براي بدست آوردن ماده حياتي خود(مواد مخدر)بكار مي برد و ممكن است دست به ارتكاب هر جنايتي بزند و شرافت خانوادگي خود را فداي خود كند.
وي علت ديگر طلاق را ترك منزل توسط مردان خواند و گفت: با توجه به اينكه قانون مدني رياست خانواده را از خصايص مرد دانسته ولي رياست مد نظر قانون حكم راني نيست بلكه احساس امنيت و ايجاد قابليت پاسخگويي در قبال همسر خود است.
رئيس مجتمع قضائي خانواده با اشاره به آيه شريفه«الرجال قوامون» گفت: معني اين آيه يعني مردان دائما در خدمت زنان هستند و از اين ديدگاه وقتي مردي منزل را ترك مي كند به منزله فراموشي تعهداتي است كه در آغاز ازدواج نسبت به زن و فرزند با امضاء ميثاق ازدواج بعنوان تاريخي ترين و بنيادي ترين ميثاق تاريخ بشريت انجام داده است كه در چنين شرايطي زن تقاضاي طلاق مي كند.
حميديان يكي ديگر از علل و عوامل طلاق را دخالت ديگران در زندگي جوانان خواند و گفت: دليل 20درصد طلاق ها را دخالت خانواده ها و ديگران در امور جوانان تشكيل مي دهد و اين قضيه تا آنجا پيش رفته كه در ايران خانواده ها با هم ازدواج مي كنند نه دو جوان زيرا اختلافات خانواده ها آنچنان زياد شده كه اجازه زندگي به دو زوج را نمي دهند.
رئيس مجتمع قضايي خانواده به همگوني فرهنگي و اقتصادي زوجين اشاره كرد و گفت: عدم توجه به اين مسئله كه در شرع مقدس اسلام به هم كفو بودن معروف است در زندگي زناشوئي امري بسيار مهم است بدليل اينكه هر كس دانش و بينشي را دارد كه در آن طبقه رشد كرده است و هر چه فاصله دو زوج از لحاظ فرهنگي و اقتصادي بيشتر باشد درك متقابل سخت تر خواهد شد و عدم توجه به اين دو عامل مي تواند از علل طلاق باشد.
حميديان مدگرايي، اصراف در زندگي، خست مرد در زندگي، عدم تعادل سني و تدليس در ازدواج را نيز از علل ديگر طلاق دانست و گفت: افرادي كه در همان آغاز ازدواج طرف مقابل خود را به داشتن صفاتي فريب دهند كه فاقد آن صفاتند چه كوته فكر هستند زيرا زندگي كه آغازش با فريب و نيرنگ باشد باعث مي شود كه تا طرف مقابل تا آخر اعتماد خود را نسبت به همسرش از دست بدهد و هر كاري كه طرف مقابلش انجام مي دهد حمل بر نيرنگ و فريب كند.
رئيس مجتمع قضائي خانواده علت بالا رفتن سن ازدواج را عدم تعادل بين رشد اقتصادي و رشد فيزيكي مردان خواند و گفت: يك جوان در سن 15 سالگي به بلوغ جسمي و فيزيكي مي رسد در حالي كه در سن 30 سالگي هنوز به بلوغ اقتصادي نرسيده و فاقد شغل و مسكن است.
وي افزود: امروزه براي ورود به ازدواج سن بلوغ كافي نيست بلكه انواع و اقسام بلوغها از جمله بلوغ اقتصادي، اجتماعي، ذهني و عاطفي هم لازم است.
حميديان تصريح كرد: با توجه به اينكه 70 درصد جمعيت كشور زير سن 30 سال و جوان است بنابراين معضل رو به رشد بيكاري يك آينده پرتوقع و سخت گير را به ما نويد مي دهد كه به هر كاري تن در نمي دهد.
وي تعيين مهريه هاي بالا را يكي از مشكلات جوانان خواند و گفت: اگر جوانان مي خواهند زندگي موفقي داشته باشند بايد مهريه زنان خود را متناسب با واقعيتهاي مالي خود تنظيم كنند زيرا مهريه كم در ايجاد انرژي عاطفي بسيار موثر و مفيد است و اگر تصميمات و طرحهاي ما از واقعيتها گرفته نشود با زندگي نمي تواند تطبيق داده شود.
حميديان اظهار داشت: به محض وقوع عقد ازدواج زن مالك مهريه خود مي شود و مي تواند هرگونه دخل وتصرفي در آن بنمايد بنابراين بايد زماني كه زن و شوهر در اوج صفا و صميميت قرار دارند مهريه از سوي مرد پرداخت شود نه اينكه زن از اين طلاي زرد براي روزهاي سياه زندگي استفاده كند و يا مي توانند مهريه را از همان ابتداي زندگي تقسيط كنند و ماهي يك سكه از سوي مرد پرداخت شود.
رئيس مجتمع قضائي خانواده در بخش ديگر از گفت و گوي خود به مجتمع قضائي خانواده اشاره كرد و گفت: اين مجتمع بزرگترين دادگاه قضايي خانواده است كه 30 درصد پرونده هاي مهم تهران در اين جا مورد رسيدگي قرار مي گيرد و داراي 30 شعبه دادگاه خانواده و 24 شعبه واحد حكميت است كه در كنار شعبات واحدهاي مددكاري و داوري فعاليت دارند و بيش از نيمي از كاركنان آن را زنان تشكيل مي دهند.
وي كوتاهترين زمان رسيدگي به پرونده ها را بين 20 روز تا چهار ماه ذكر كرد و گفت: يكي از دلايل رشد طلاق رسيدگي فوري به پرونده هاي طلاق است.
وي واحدهاي حكميت را يكي از عوامل مهم در كاهش پرونده ها و ايجاد صلح و سازش بين زوجين خواند و افزود: بسياري از پرونده ها قبل از اينكه به دادگاه برود به واحد حكميت ارجاع داده مي شود كه اين واحدها ظرف مدت 20 روز تلاش خود را بكار مي برند تا بين طرفين صلح و آشتي برقرار كنند و اگر موفق به سازش نشدند پرونده را براي رسيدگي به دادگاه ارجاع مي دهند.
حميديان گفت: بنظر مي رسد اگر اين واحدها به روانشناس ، روانكاو و كارشناس مجهز باشد مي تواند بيش از 30 درصد پرونده ها را به صلح و سازش بكشانند.
وي اظهار داشت: هر ماه حدود 10 هزار پرونده وارده اين مجتمع مي شود و بيش از 11 هزار پرونده مختومه مي شود كه دليل اين امر وجود 35 هزار پرونده از قبل بوده و در طول اين مدت 20 هزار پرونده مورد رسيدگي قرار گرفته است.
حميديان گفت: در شمال تهران نيز مجتمع قضايي شماره 2 فعاليت دارد كه داراي 9 شعبه دادگاه مي باشد و اگر امكانات اجازه بدهد در غرب و جنوب تهران نيز دو مجتمع ايجاد خواهيم كرد.