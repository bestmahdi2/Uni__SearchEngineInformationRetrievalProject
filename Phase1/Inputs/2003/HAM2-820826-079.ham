نگاه امروز
برابري با آثار تذهيب گذشتگان
پروفسورسيدحسين نصر
قرآن ريحان بدون شك از نظر خوشنويسي و تذهيب يكي از زيباترين نسخه هاي چاپ وحي الهي است كه در ساليان اخير ارائه شده است. اول اين كه، اين قرآن به خط ريحان كه يكي از رايج ترين و در عين حال باشكوه ترين و عظيم ترين سبك هاي خوشنويسي است، نگاشته شده است. در خط ريحان، هماهنگي عمودي و افقي حركت خط ها به حد كمال رعايت مي شود. اما به علت مشكلاتي كه در نوشتن اين خط وجود دارد، در طول سالها كمتر به كار رفته و براي نوشتن قرآن بيشتر از خط هاي نسخ و ثلث استفاده شده است. دوم اين كه، نسخه حاضر وحي الهي، كه با تذهيب هايي با بالاترين كيفيت از نظر شكل و رنگ آراسته شده، يادآور تذهيب هاي دوران تيموري، مما ليك و صفوي است. به ويژه آن كه استفاده از تذهيب در اين اثر، كاملاً استثنايي است، زيرا با وجود آن كه هنر خوشنويسي قرآن با كيفيت بالايي در طول قرن ها زنده مانده، استفاده از هنر تذهيب از قرن دهم هجري- شانزدهم ميلادي - به شدت افول كرده است. قرآن ريحان، به خوبي به آثار تذهيب پيشينيان خود برابري مي كند و از اين نظر، اثر كاملاً برجسته اي است.
خوشنويسي قرآن يكي از اولين و اصلي ترين هنرهاي مقدس اسلام است. درخور توجه است كه در اين روزگار، در زمانه اي كه بسياري از هنرهاي مقدس تمدن هاي مختلف از بين رفته يا به دست فراموشي سپرده شده است و در هنگامه اي كه فردگرايي، روان پريشي و حتي طرفداري از زشتي ها از ويژگي هاي بارز بسياري از آثاري است كه هنر محسوب مي شوند، اثر حاضر از هر دو هنر مقدس و معاصر در معنا و مفهوم اصيل و واقعي خويش بهره برده است. ما به خوشنويس و ناشر اين اثر برجسته تبريك مي گوييم كه خداوند متعال آنها را قادر ساخت كتابي با چنين كيفيت و عظمت منتشر نمايند.