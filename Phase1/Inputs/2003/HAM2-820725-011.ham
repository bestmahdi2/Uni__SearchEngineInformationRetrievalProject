7 راز سلامتي
اگر عاشق زندگي باشيد زندگي هم عاشق شما خواهد شد
در يك نظرسنجي
از 3300 داوطلب تقريباً همه آنها به «لذت كمك كردن» واقف بوده اند بسياري هم گزارش كرده اند كه با گسترش روابط اجتماعي اضطرابشان كم شده، همچنين كمتر به سردرد، كمردرد، درد معده يا دردهاي عضلاني دچار شده اند
تحقيقات در زمينه سلامتي، هفت راه ساده به ما نشان مي دهد كه هم جوان تر به نظر برسيم و هم احساس بهتري داشته باشيم.
كليد اصلي سلامتي چيست؟ داشتن جسم و روان سالم و پرهيز از عوامل خطرناك مانند: سيگار، الكل، غذاهاي داراي كلسترول بالا، نمك و...
دانشمندان عقيده دارند، ما بايد خصوصيات فردي و عادت هاي بهداشتي را در خود پرورش دهيم. در اين جا هفت نكته مهم در زمينه سلامتي را برايتان آورده ايم؛ اگر به اين توصيه ها عمل كنيد، سالم خواهيد ماند، جوان تر به نظر مي رسيد و بيشتر عمر مي كنيد:
1ـ به جاي دعوا عشق بورزيد
بررسي هايي كه در يكي از دانشگاه هاي اوهايو درباره زوج هاي جوان انجام شده نشان مي دهد، آنهايي كه هنگام گفت وگو درباره مشكلات عصبي مي شوند، فشارخون و تپش قلب بيشتري از زوج هايي دارند كه اختلافشان را با محبت و شوخي حل مي كنند. خشم باعث مي شود سيستم ايمني هر دوطرف تا 24 ساعت بعد از دعوا، افت كند.
مي توان نتيجه گرفت كه ازدواج شاد، مي تواند حافظ سلامتي ما باشد. اگر همسر خود را دوست بداريد، براي سلامتي شما مفيد خواهد بود. رييس يك انستيتوي تحقيقاتي در آمريكا درباره تمايلات جنسي به اين نتيجه رسيده است كه: «ارتباط عاشقانه، كاركرد سيستم ايمني را زياد مي كند، آستانه درد را بالا مي برد و به عنوان يك مسكن طبيعي در برابر فشارهاي روحي عمل مي كند. افرادي كه از ارتباط با همسران خود رضايت دارند، كم تر از افرادي كه در اين زمينه ناراضي هستند، مضطرب و عصباني مي شوند و از لحاظ جسمي در شرايط بهتري قرار دارند.»
2ـ اجتماعي باشيد
سرزنده ترين مردم آنهايي هستند كه دوستان خوبي دارند و به ديگران اهميت مي دهند. افرادي كه روابط اجتماعي كمي دارند، بيشتر به بيماري هاي قلبي، مغزي، سرطان و ساير بيماري ها مبتلا مي شوند.
اگر دوستي نداريد كه ياري تان دهد، به ديگران كمك كنيد و سلامتي پاداش بگيريد! در يك نظرسنجي از 3300 داوطلب، تقريباً همه آنها به «لذت كمك كردن» واقف بوده اند. بسياري هم گزارش كرده اند كه با گسترش روابط اجتماعي، اضطرابشان كم شده، همچنين كمتر به سردرد، كمردرد، درد معده يا دردهاي عضلاني دچار شده اند.
3ـ به ميزان كافي بخوابيد
وقتي سخت مشغول كار يا فعاليت هستيد، فراموش مي كنيد كه بدنتان به استراحت نياز دارد. به طور متوسط 7 تا 9 ساعت خواب شب باعث مي شود هم حال بهتري داشته باشيد و هم جوان تر به نظر برسيد. اگر نخوابيد، احساس بدي خواهيد داشت و نگرش تان نسبت به زندگي منفي خواهد بود. خواب كافي، باعث طول عمر مي شود. تحقيقاتي كه در دانشگاه كاليفرنيا انجام شده، نشان مي دهد آمار مرگ ومير كساني كه شب ها 6 ساعت يا كم تر مي خوابند، 70 درصد بيشتر از افرادي است كه 7 تا 8 ساعت مي خوابند.
در بعضي تحقيقات، ميان خواب عميق و سيستم ايمني ارتباط هايي پيدا كرده اند به اين صورت كه بعضي از ناقل هاي شيميايي كه باعث خواب عميق و آرام مي شوند، سيستم ايمني را نيز فعال مي كنند.
4 - به پيام جسم خود گوش كنيد
جسم شما همواره از طريق درد، ناراحتي و احساس مبهمي كه «شهود» ناميده مي شود، با شما حرف مي زند. به آن توجه كنيد و بي تفاوت از كنارش نگذريد.
در مقاله اي كه در مجله داروهاي روان تني منتشر شده،آمده است افرادي كه به نشانه هاي بدنشان توجه مي كنند، كم تر از كساني كه اين علايم را ناديده مي گيرند، بيمار مي شوند. بنابراين اگر بدنتان پيامي به شكل نشانه بيماري، خمودگي يا افسردگي ارسال كرد، به آن بي اعتنا نباشيد.
5 - كار خود را دوست بداريد
فشارهاي رواني ناشي از فقدان رضايت شغلي، باعث مي شود خسته و فرسوده شويد. اين خود عامل بيماري هاي زيادي است. كارمنداني كه فشار رواني زيادي در محل كار خود دارند بيشتر به سردرد، سرماخوردگي، سوءهاضمه دچار مي شوند. داگلاس لابير سرپرست مركز درماني بزرگسالان واشنگتن با اين موضوع موافق است. به گفته او، «افراد معمولاً در طول هفته كاري از سردرد، كمردرد يا انواع امراض ديگر شكايت دارند. درحالي كه اين علايم در تعطيلات آخر هفته(به شكل مرموزي!)ناپديد مي شود و شنبه صبح دوباره ظاهر مي شود.» محققان دانشگاه يوسي ال اي دانشگاه كاليفرنيا دريافته اند افرادي كه سابقه ده سال تحمل فشار رواني در محيط كار را دارند، 5 برابر كساني كه از كارشان رضايت دارند، به سرطان مبتلا مي شوند.
فرض كنيد از كارتان بيزاريد و نمي توانيد عوضش كنيد. روان شناسان دانشگاه شيكاگو در اين موارد مي گويند: «در هر شغلي بايد تنوع و رقابت وجود داشته باشد، تا ارضاكننده شود، و جالب آن كه وجود يا عدم تنوع بيشتر از شرايط كاري به نگرش خود شخص وابسته است.»



6 - طبق رژيم مديترانه اي غذا بخوريد
جورج برناردشاو مي گويد: «هيچ عشقي صميمانه تر از عشق به غذا نيست.» با اين حال امروزه اكثراً مي شنويم كه آنچه مي خوريم برايمان «بد» است و اين باعث مي شود از غذايي كه مي خوريم لذت نبريم. پس چه بايد كرد؟ بايد آسوده باشيد و مثل مردم نواحي درياي مديترانه زندگي كنيد و غذا بخوريد.
با اين كه تحقيقات بسياري نشان داده كه رژيم غذايي مديترانه اي سودمند است. اما هيچ كس دقيقاً نمي داند چه چيز آنها اين قدر سلامت بخش است. علت آن شايد وفور انواع غلات، ميوه ها، سبزي هاي تازه، ميزان فوق العاده زياد سير(كه مي تواند كلسترول hdl(خوب)را بالا ببرد و كلسترول ldl(بد)را پايين بياورد)و ميزان كم گوشت قرمز است. روغن زيتون نيز كه كلسترول «بد» را پايين مي آورد از اجزاي بحث انگيز غذاهاي مديترانه اي است. برخي متخصصان تغذيه معتقدند هر نوع چربي براي بدن ضرر دارد. عده اي ديگر مانند والترويلت در دانشگاه هاروارد بر اين عقيده اند كه روغن زيتون مفيد هم وجود دارد، به خصوص وقتي به جاي چربي اشباع شده مصرف شود. بنابراين او توصيه مي كند به جاي آن كه نگران مقدار روغن زيتوني باشيد كه روي سالاد يا اسپاگتي خود ريخته ايد، شامتان را با لذت بخوريد. اما در كنار آن ورزش و پياده روي را هم از ياد نبريد.
7ـ به روان خود اهميت دهيد
شواهد روزافزوني نشان مي دهد اعتقاد به خداوند با سلامتي رابطه مستقيم دارد. افرادي كه به اماكن مذهبي مانند: كليسا يا مسجد مي روند كم تر به انواع بيماري هايي مانند فشار خون بالا، بيماري قلبي، سل و حتي سرطان دچار مي شوند.
علت آن است كه مذهبي بودن شيوه زندگي سالم تري را مي طلبد، حمايت هاي اجتماعي بيشتري فراهم مي كند و سدي در برابر فشارهاي رواني است. در عين حال كه اميد و خوش بيني باعث تقويت سيستم ايمني مي شود. هنگامي كه دكتر بايرد دو اقليتي را انتخاب كرد تا هر روز براي گروهي از بيماران در بخش مراقبت هاي قلبي بيمارستان سان فرانسيسكو دعا بخوانند، در جامعه پزشكي بلوايي به پا شد. اين گروه در مقايسه با بقيه بيماران ديگر بهبود چشمگيري يافتند و نيازشان به مصرف آنتي بيوتيك 80 درصد كم تر شد و كم تر نيازمند استفاده از دستگاه تنفس مصنوعي بودند.
اين نشان مي دهد كه، ايمان به خدا واقعاً به عمر طولاني و سلامت كمك مي كند. براي انجام اين مهم بايد باور ذهني، عشق و اميد داشت. دانشمندان روزبه روز بيشتر اين فرضيه آرتور روبينشتاين، پيانيست برجسته را مورد تاييد قرار مي دهند كه مي گفت: «اگر عاشق زندگي باشيد، زندگي هم عاشق شما خواهد شد.»
روبينشتاين 95 سال با اين اعتقاد زندگي كرد!
منبع: readerصs digest
ترجمه: منزه فراهاني