كارشناسان حقوقي:
استناد به قانون مطبوعات در مورد جرايم اينترنتي درست نيست
دسترسي به اطلاعات از حقوق اساسي مردم است ولي از طريق ديگر دولت ها وظيفه دارند كه ملت را در مقابل اطلاعات غلط آگاه كنند لذا نبايد منكر شد كه برخي از سايت ها به جاي دادن اطلاعات به مردم يكسري مسائل مستهجن را در جامعه اشاعه مي دهند
ايسنا:يك وكيل دادگستري تأكيد كرد كه براي پيگيري و رسيدگي به جرايم اينترنتي نمي توان به قانون مطبوعات استناد كرد.
محسن قرايي، وكيل دادگستري در گفتگو با ايسنا اظهار داشت:براي پيگيري جرايم اينترنتي قانوني در كشور وجود ندارد و شوراي عالي توسعه قضايي قانوني را براي اين مسأله تهيه كرده است. در حال حاضر، با توجه به اهميت اينترنت در جامعه جهاني لازم است كه قوانين در كشور براي حمايت از اين فن و در خدمت جامعه انساني تصويب شود.
قرايي با اشاره به نبود دادگاه ويژه رسيدگي به جرايم اينترنتي اظهار داشت: به دليل نبود تعريف جرايم اينترنتي در قانون، اگر كسي از اين طريق مرتكب جرمي شود، شايد بتوان از قانون مجازات اسلامي استفاده كرد؛ ولي با توجه به اين كه در حقوق جزا اصل تفسير به نفع متهم، حاكم است؛ دادگاه ها اجازه ندارند موارد قانون مربوط به جزا را آنقدر وسيع تفسير كنند كه جرايم اينترنتي شامل اين قانون شود.
اين وكيل دادگستري عنوان كرد: مشكل آنجاست كه كساني كه از طريق اينترنت سايت ها را تخريب مي كنند و از اين طريق ميلياردها دلار زيان به شركت هاي خصوصي و دولتي در كشورهاي بزرگ جهان وارد مي شود؛ لذا ضروري است براي استفاده هر چه بهتر از اينترنت، قانوني مبسوط با كسب نظر از كارشناسان مربوطه تصويب شود.
اين وكيل دادگستري در خصوص استناد به قانون مطبوعات براي پيگيري جرايم اينترنتي، خاطرنشان كرد: از آنجا كه در مسائلي كه از طريق اينترنت منتشر مي شود، نويسنده و مديرمسئول مشخص نيست لذا نمي توان به قانون مطبوعات استناد كرد چون در مطبوعات مسئولان مشخص هستند؛ در حالي كه در اينترنت ممكن است كسي كه به نام او مقاله اي منتشر شده منكر شود.
اين حقوقدان گفت: در قانون اساسي اصل بر اين است كه دسترسي به اطلاعات از حقوق اساسي مردم است ولي از طريق ديگر دولت ها وظيفه دارند كه ملت را در مقابل اطلاعات غلط آگاه كنند لذا نبايد منكر شد كه برخي از سايت ها به جاي دادن اطلاعات به مردم يكسري مسائل مستهجن را در جامعه اشاعه مي دهند؛ منتهي اگر فيلترگذاري بهانه اي شود بر اين كه مردم را از برخي از اطلاعاتي دور كنند كه برخلاف سليقه  دولت، حزب يا گروه خاصي است و مانع از اشاعه يك نوع طرز تفكر باشد، با حق آزادي اشاعه انديشه منافات دارد.
يك وكيل ديگر دعوا نيز بر لزوم تدوين قوانين براي مقابله با جرائم اينترنتي تأكيد كرده و توسل به قوانين جنبي در برخورد با اين جرايم را غيرقانوني و غيرحقوقي دانست.
عليرضا حجت زاده افزود: در بعد قوانين داخلي و موضوعه يك كشور، براي ممنوعيت يا عدم ممنوعيت يك سايت، فيلتر گذاري كاملاً قانوني و مشروع است؛ همانطور كه در بعد اقتصادي دولت مي تواند ورود يك كالا را ممنوع كند.
اين وكيل دادگستري با بيان اين كه در هر جرم بايد عنصر قانوني جرم موجود باشد، گفت: وقتي در زمينه جرايم اينترنتي قانوني نداريم، اظهارنظر كردن در اين مورد بي فايده است و استناد به قوانين جنبي براي محكوميت اين سايت ها مغاير اصل قانوني بودن جرم و مجازات است.
وي تأكيد كرد: اگر براي محكوميت اين اعمال بر قوانين جنبي متوسل شويم اين كار باب مجازات هاي غيرقانوني را باز مي كند و با توجه به اين كه 15 سال از تولد و گسترش اينترنت در دنيا مي گذرد؛ در ايران نيز با توجه به گذشت يك دهه از گسترش اينترنت، بايد خود را مجهز به تدوين قوانين مربوطه كنيم نه اين كه براي مجازات افعالي كه جرم بودن آنها محرز نيست، به قوانين جنبي متوسل شويم.