تيم ملي فوتبال ايران روش ثابت با تركيب متفاوت
گروه ورزشي: تيم ملي فوتبال ايران اولين تمرين خود را جهت بازي برگشت مقابل كره شمالي انجام داد. تساوي كره شمالي مقابل لبنان در بيروت تا حدودي معادلات را به هم زده است. لبنان در پيونگ يانگ به پيروزي رسيده بود اما در خانه اش متوقف شد و شايد خوش اقبال بود كه شكست نخورد. حكايت كره شمالي مثل گذشته هاي ايران است. در گذشته نه چندان دور تيم ملي ايران بدون هيچ بازي تداركاتي بازيهاي رسمي را آغاز مي كرد ودر جريان رقابتهاي رسمي به مرحله آمادگي مي رسيد و حالا كره شمالي پس از انجام چند بازي تبديل به حريفي خطرناك شده كه بايد حساب جداگانه اي براي آن تيم در نظر گرفت. تيم ملي به دليل زمان كمي كه داشته با كمترين تغيير خود را براي بازي برگشت با كره شمالي آماده مي كند. آرش برهاني، علي سامره و واعظي نفراتي هستند كه به جمع ملي پوشان اضافه شدند كه از اين جمع برهاني و سامره مي توانند بيشترين تاثير را داشته باشند. به طور مشخص تيم ملي ايران رحمان رضايي، فرهاد مجيدي، ادموند بزيك، يحيي گل محمدي و حسين كعبي را به دلايل مختلف در اختيار ندارد.
و مهمترين دغدغه بايد يافتن جانشين براي گل محمدي در نقطه آخر باشد. اگر برانكو باز هم به دفاع چهارنفره تكيه كند، سهراب بختياري زاده مي تواند بهترين جانشين براي گل محمدي باشد كه به اين جمع چهارنفره مطمئن عليرضا واحدي نيكبخت هم اضافه مي شود.
در خط حمله نيز سامره مي تواند زوج مكمل علي دايي باشد و آرش برهاني در ضلع مخالف علي كريمي در جناح راست برش خط حمله تيم ملي را افزايش مي دهد.
حسين فركي، مربي تيم فوتبال ايران پيرامون اين بازي گفت: ما از تيم كره شمالي شناخت كافي داريم، درست است كه در بازي رفت نتيجه گرفتيم ولي كره شمالي تيم خطرناك و باهوشي است. وي در پاسخ به علت عدم دعوت از جواد كاظميان گفت: علت خاصي ندارد، اين نظر برانكو بوده كه چه نفراتي را براي بازي با كره شمالي احتياج دارد. فركي افزود: بعد از بازي با كره شمالي تمامي نفرات تيم ملي در اختيار ما خواهند بود تا با تمرينات منظمي كه درنظر گرفته ايم با آمادگي بيشتر به مصاف تيم لبنان برويم.
تغيير ساعت بازي
ساعت انجام ديدار بر گشت تيم هاي ملي فوتبال ايران و كره شمالي از گروه چهارم رقابت هاي فوتبال مقدماتي جام ملت هاي آسيا، تغيير كرد. كنفدراسيون فوتبال آسيا با صدور بيانيه اي اعلام كرد بازي بين تيم ايران و كره شمالي از ساعت 30/17 مورخه 21 آبان ماه به ساعت 19 همان روز تغيير كرده است. اين ديدار در ورزشگاه آزادي برگزار خواهد شد.