ايران در تلاش براي بكارگيري جديدترين شيوه هاي درمان اعتياد است
گروه اجتماعي: رئيس سازمان بهزيستي گفت: ايران، در جريان جديدترين و مؤثرترين شيوه هاي درمان اعتياد دنيا قرار داشته و در تلاش براي بكارگيري آنهاست.
دكتر محمدرضا راه چمني، در گفت وگو با ايسنا در مشهد روش هاي tc يا اجتماع درمان مدار و شيوه درمان na يا انجمن معتادين گمنام را از روش هاي مؤثر درمان اعتياد عنوان كرد.
وي به آمار 65درصدي ابتلاء به ايدز از طريق تزريق مواد مخدر با سرنگ هاي آلوده اشاره كرد و افزود: جهت درمان اعتياد معتادان تزريقي، 30 كلينيك در سطح مراكز استانها ايجاد خواهد شد كه با توجه به استقبال اين معتادان از متادون، مي توان از گسترش ويروس ايدز در جامعه به صورت جدي جلوگيري كرد.
راه چمني به طرح سامان دهي معتادان خياباني اشاره كرد و افزود: طرح سامان دهي معتادان خياباني به ستاد مبارزه با مواد مخدر ارائه و كليات آن در يكصد و پنجمين جلسه اين ستاد مطرح شده است. وي تصريح كرد: هر قدر مراكز درماني و بازتواني كوچكتر باشد نتيجه درمان اثربخش تر و بازگشت  مجدد به اعتياد كمتر خواهد شد.
رئيس سازمان بهزيستي خاطرنشان كرد: سال آينده طرح درمان و باسوادكردن معتادان به روش دادگاه مدار نيز پياده خواهد شد. براساس اين طرح، فرد معتاد به جاي زندان، در سيستم درماني بهزيستي قرار مي گيرد و در صورت درمان، مجازات زندان وي لغو يا به جريمه نقدي تبديل خواهد شد.