مردم بصره به مهاجمان اعتماد ندارند
وقتي سرگرد دانكن مك اسپوران فرمانده يك گروهان انگليسي به روستاي موشيريج در شش مايلي غرب بصره وارد شد، ستاد مركزي خود را در ساختمان متروكي مستقر كرد كه هفته پيش دفتر منطقه اي حزب حاكم بعث عراق بود.قبل از اينكه سرگرد مك اسپوران به آن ساختمان نقل مكان كند، پشت تانكي نشست و شخصا ديواري بتوني را كه تصوير صدام حسين بر آن نقش شده بود، ويران ساخت پيام وي كاملا آشكار بود. رهبري بعث رفته است و قدرت جديد در جنوب عراق، ارتش انگلستان است. اما واقعيت اين است كه هنوز اين قدرت تثبيت نشده و با مقاومت هايي روبه روست.سرگرد مك اسپوران مي گويد: بزرگترين مشكل ما اين است كه بتوانيم مردم را قانع كنيم كه حزب بعث ديگر باز نمي گردد. تا حدودي بايد به آنها حق داد زيرا 30 سال تحت حكومت وحشت زندگي كرده اند. آنها نمي دانند به چه كسي بايد اعتماد كنند. »وقتي نيروهاي آمريكايي و انگليسي از مرزهاي كويت وارد خاك عراق شدند، انتظار داشتند. مورد استقبال مردم آنجا قرار گيرند، اما با سكوت و حتي مقابله خصمانه روبه رو شدند.
پزشكي كه در روستايي نزديك بصره زندگي مي كند مدعي است كه علت ترس و شك بوده است. او مي گويد: «هنوز اغلب اعضاي حزب بعث و مقامات دولتي در شهر هستند. هر حركتي از سوي مردم مي تواند به عواقب وخيمي بينجامد. ما هنوز تجربه سال 1991 را از ياد نبرده ايم.گفتني است در سال 1991 آمريكا مردم را به قيام عليه صدام حسين فراخواند. اما از آنها هيچ حمايتي نكرد در درنتيجه قيام با نهايت بي رحمي سركوب شد. پزشك عراقي مي گويد: «همه چيز به اين بستگي دارد كه در بغداد چه اتفاقي مي افتد. مردم مي ترسند...توان خود را از دست داده اند و منتظرند. » در روستاي مشيريج، جايي كه سرگرد مك اسپوران كنترل آن را در دست دارد، يك معلم مدرسه كه ازسرتا پا سياه پوشيده است از نياز شديد مردم به آب و برق حرف مي زند.وقتي از او در مورد مقامات حزب بعث و اينكه كجا رفته اند، سوال مي شود، دست پسر كوچكش را محكم مي گيرد و فرار مي كند.
از سوي ديگر يك معارض عراقي كه در لندن زندگي مي كند. علت را تلفات سنگين غيرنظامي مردم عراق مي داند. وقتي نيروهاي انگليسي مراكز عراق را بمباران مي كنند، بين شيعه و سني، سربازان، قبايل و اعضاي ميليشيا و مردم تفاوتي قائل نمي شوند. او مي گويد: «هركسي ممكن است كشته يا زخمي شود و اين مسئله نوعي همبستگي بين مردم ايجاد مي كند. مردم شاهد آن هستند كه وعده هاي آزاديخواهانه نيروهاي ائتلافي، تبديل به جنگي كور شده است. مردم عراق خواستار آن هستند كه سربازان صدام كشته شوند، اما ناگهان مي بينند كه همسايه ها و اعضاي خانواده هايشان با بمب هاي آمريكايي كشته مي شوند. »
مقامات آمريكايي و انگليسي اميدوار بودند كه با شروع حمله شهرهاي جنوب عراق كه عمدتا شيعه هستند و سال ها تحت ستم رژيم بعث بوده اند. دست به انقلاب بزنند، اما نه تنها چنين انقلابي روي نداد بلكه اين نيروها با مقاومتي شديد از سوي شهرهاي مهم جنوب عراق به خصوص بصره مواجه شدند.اهميت بصره فقط به خاطر بزرگي آن(اين شهر حدود يك ميليون نفر جمعيت دارد و بخش ها و روستاهاي اطراف آن نيز بيش از 500 هزار نفر را در خود جاي مي دهند)نيست. تنش هاي موجود در اين شهر بين نيروهاي مختلف با گرايش هاي متفاوت به آنها اهميت فراواني داده است.اين شهر مي تواند الگويي از شيوه برخورد نيروهاي آمريكايي و انگليسي پيش روي بقيه شهرهاي عراق بگذارد؛ اما شيوه توزيع غذا و دارو در ام قصر و صفوان آن چنان دچار بي نظمي و خشونت شد كه امكان توانايي نيروهاي ائتلافي در كنترل يك شهر يك ميليون نفري و توان حفظ زيرساخت هاي اقتصادي اين شهر را زير سؤال برد.رويدادهاي جاري به اضافه خاطرات سال 1991 باعث شده است كه مردم بصره هيچ اعتمادي به نيروهاي مهاجم نداشته باشند و برخي از تحليلگران پيش بيني كنند كه حتي در صورت تصرف شهر، بصره تبديل به مركزي براي جنگ هاي شهري شود كه در آن نيروهاي آمريكايي و انگليسي دشمن همگان باشند.
البته نيروهاي انگليسي ادعا مي كنند كه استراتژي آنها براي تصرف بصره اين است كه اول شهر را از نيروهاي بعثي كاملا پاكسازي كنند. يك افسر انگليسي مي گويد: «ما به جاي آن كه اين شهر را كاملا در حلقه محاصره قرار دهيم، در شمال يك راه فرار براي نيروهاي وفادار به صدام بازگذاشته ايم تا پيش از ورود نيروهاي ائتلافي بتوانند از آنجا بگريزند، در غير اين صورت ممكن است ما مجبور به جنگي خانه به خانه شويم و اين امر تلفات غيرنظامي را افزايش مي دهد. »در ضمن اين افسر انگليسي خشم خود را از تفنگداران دريايي آمريكا كه بدون پاكسازي كامل منطقه آنجا را به انگليسي ها وانهاده و به سوي بغداد حركت كرده اند، ابراز مي كند. او مي گويد: «همه جا با تسليحات و حمله كنندگان بالقوه روبه رو هستيم. اين منطقه بايد كاملا پاكسازي شود. »روز بيست و هشتم مارس سرگرد مك اسپوران با كمك يك مترجم از مردم خواست سلاح هاي خود را تسليم كنند. او خطاب به جمعيتي كه دور او گرد آمده بودند، گفت: «اگر سربازان ما كسي را با تجهيزات نظامي بگيرند، با او برخورد خواهند كرد.»
جمعيت پاسخ او را با يك جمله جواب داد: «ما آب مي خواهيم. »حتي وقتي سرگرد مك اسپوران دستور داد با تانكر بين آنها آب توزيع كنند، هيچ نشانه اي دال بر رضايت خاطر مردم از مهاجمان به چشم نمي خورد.محمد داوود، تاجر 35 ساله عراقي مي گويد: «حالا اينها آمده اند، اما اينها هم به زودي بايد بروند. وقتي دولت عراق ساقط شود، آمريكا و انگليس يك يا دو سال اينجا خواهند ماند. اما آنچه ما به آن احتياج داريم يك دولت عراقي است. يك دولت مدرن، آزاد، دموكراتيك، نه يك ديكتاتور. »
منابع:
واشنگتن پست، هاآرتص