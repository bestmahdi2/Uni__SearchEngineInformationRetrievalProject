كوتاه از سياست جهان
جمهوري آذربايجان بر سر دو راهي غرب و روسيه
الهام علي اف رئيس جمهوري آذربايجان در مراسم تسليم استوارنامه «رنو هارنيش» سفير جديد آمريكا در باكو ضمن ثمر بخش و رو به گسترش خواندن مناسبات دو كشور گفت: جمهوري آذربايجان در مبارزه با تروريسم بين المللي در كنار آمريكا قرار گرفته و از سياست واشنگتن در اين زمينه در آينده نيز حمايت خواهد كرد.
همچنين روزنامه «حريت» چاپ باكو ديروز در گزارشي با اشاره به تحركات نظامي اخير آمريكا در جمهوري آذربايجان و سفر  آتي وزير دفاع اين كشور به باكو نوشت: رامسفلد، الهام علي اف را ميان غرب و روسيه بر سر دو راهي قرار مي دهد!
گفتگوي تلفني پوتين و بوش
ولاديمير پوتين و جورج دبليو بوش، رؤساي جمهور روسيه و  آمريكا دوشنبه شب در يك گفتگوي تلفني مسائل مورد علاقه دو جانبه و بين المللي از جمله مسئله عراق، مولداوي و گرجستان را مورد بررسي قرار دادند.
پوتين در اين گفتگو بر لزوم دخالت بيشتر سازمان ملل در طرح برقراري ثبات در عراق تاكيد كرد و خواستار برگزاري انتخابات درعراق در اولين فرصت ممكن و انتقال قدرت به رهبري جديد تاييد شده به وسيله اكثريت مردم عراق شد.
حمايت امارات متحده از ملت هاي عراق و فلسطين
شيخ زايد بن سلطان آل نهيان، رئيس امارات عربي متحده در پيامي كه به عنوان روز ملي آن كشور صادر كرد بر حمايت امارات متحده عربي با تمامي امكانات از ملت عراق براي دستيابي به ثبات و امنيت و فلسطين به منظور ايجاد كشور مستقل تاكيد كرد.
وي در پيام خود افزوده است: سياست خارجه امارات براساس حسن همجواري و احترام به حاكميت كشورها و وحدت سرزميني آنها و نيز دخالت نكردن در امور داخلي و حل درگيري ها از راههاي مسالمت آميز استوار است.
درخواست مالزي از اروپا
سيدحميد البار، وزير امور خارجه مالزي در ديدار با سفيران اتحاديه اروپا در پوترا جايا گفت: هم اكنون زمان آن رسيده است كه اروپا و آسيا به منظور مهار اقدامهاي يكسويه در جهان كه به بروز مشكلاتي از قبيل بحران عراق منجر شده است با يكديگر همكاري كنند.
وي افزود: آنچه كه مسلم است يك كشور هر چقدر هم كه قدرتمند يا بزرگ باشد به تنهايي قادر به يافتن راهكارهاي مناسب براي رفع مشكلات جاري عراق نخواهد بود.
مخالفت 70 شخصيت آلمان با ممنوعيت حجاب در مدارس
مجله  اشپيگل  ديروز در صفحه  اينترنتي  خود نوشت : 70 نفر از شخصيت هاي  سياسي  و هنري  آلمان    بيانيه  اي عليه  ممنوعيت  روسري  درمدارس  اين  كشور را امضاء كرده اند.
اشپيگل  افزود: خانم  «رناته  كوناست » وزير حمايت  از مصرف كننده  آلمان ،خانم  «ريتا زوسموت » رئيس  سابق  مجلس  اين  كشور، خانم  «ماري  لوئيزه  بك » نماينده  ويژه  دولت  آلمان  براي  امور خارجيان  نيز جزء حاميان  اين  بيانيه هستند.
به  نوشته  اين  مجله : هم  اينك  زنان  در آلمان  فراتر از مرزهاي  ديني  و حزبي با ممنوعيت  روسري  در مدارس  اين  كشور مخالفت  مي كنند.
اين  مجله  افزود: سياستمداران  تمامي  فراكسيون هاي  مجلس  آلمان ،نمايندگاني  از اتحاديه هاي  صنفي ، بازيگران  و هنرمندان ، اساتيد علمي وهمچنين  نمايندگاني  از كليسا و رسانه ها جزء امضاءكنندگان  اين  بيانيه  هستند.
عفو بين الملل از وضع زندانيان در گوانتانامو ابراز نگراني كرد
يون ترلينگن نماينده عفو بين الملل در سازمان ملل روز دوشنبه طي اطلاعيه اي نسبت به وضع صدها زنداني در جزيره گوانتانامو ابراز نگراني كرد.
به گزارش ايرنا از سازمان ملل ترلينگن افزود: تداوم بازداشت غيرقانوني آنان چالش بزرگي در برابر حكومت قانون و احترام به اصول اساسي حقوق بشر محسوب مي شود.
ديوان عالي قضايي تركيه محكوميت نجم الدين اربكان را تاييد كرد
ديوان عالي قضايي تركيه در اجلاس ديروز خود حكم محكوميت نجم الدين اربكان از نخست وزيران پيشين و رهبر حزب سعادت تركيه را به اتهام سوءاستفاده مالي تاييد كرد.
به گزارش ايرنا از آنكارا اربكان به اتهام جعل اسناد برگه هاي مالي حزب منحل شده رفاه و سوءاستفاده مالي، از سوي دادگاه آنكارا به دو سال و چهار ماه مجازات زندان محكوم شده بود.