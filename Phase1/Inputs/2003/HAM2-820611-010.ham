يك كارشناس مسائل نفتي:
پرداخت يارانه به بنزين تخصيص درآمد ملي به عده اي خاص است
«در حال حاضر به دليل نبود شرايط لازم براي افزايش قيمت بنزين، كنترل قاچاق و از رده خارج كردن خودروهاي فرسوده تنها راه حل هاي پيش روي دولت براي كاهش واردات بنزين است».
دكتر موسي قرباني، كارشناس مسائل نفت و گاز تصريح كرد: واردات بنزين راهكار كوتاه مدت و اجباري براي حل مشكل كمبود بنزين در شرايط حاضر است.
او افزود: بخش زيادي از مصرف بيش از حد بنزين در كشور ناشي از پايين بودن قيمت از طريق پرداخت يارانه به اين محصول است كه موجب قاچاق و هدر رفتن آن شده است.
به اعتقاد وي وجود خودروهاي فرسوده نيز از دلايل اصلي بالا بودن مصرف بنزين در كشور است.
به گزارش ايسنا، اين كارشناس مسائل نفت و گاز با تأكيد بر لزوم هدفمند كردن يارانه بنزين، تصريح كرد: با توجه به اين كه بخش زيادي از مردم ايران و به ويژه روستاييان به دليل نداشتن خودروهاي شخصي از بنزين يارانه اي استفاده نمي كنند، بنابراين پرداخت يارانه به بنزين به معناي اعطاي درآمد ملي به عده خاصي است.
وي همچنين با اظهار بي اطلاعي از ويژگي هاي در نظر گرفته شده براي برقراري نظام كارت خواني در مصرف بنزين خاطرنشان كرد: هرگونه اقدامي براي سهميه بندي و كنترل مصرف بنزين به طور قطع در بهينه سازي مصرف اين محصول مؤثر خواهد بود.
قرباني ايجاد ظرفيت  بيشتر در پالايشگاه ها براي افزايش توليد بنزين را مقرون به صرفه ندانست و گفت: در اين صورت مقدار زيادي نفت به دست خواهيم آورد كه بازاريابي براي اين محصول بسيار سخت خواهد بود و درمقابل اين كار واردات بنزين راحت ترين راه حل براي تأمين كمبود كشور است.