حاشيه جهان
• پول هايي كه قرار است در عراق خرج شود
با آنكه دولت بوش هنوز برآوردي از هزينه هاي بازسازي در عراق را اعلام نكرده است، موسسات پژوهشي خصوصي اين رقم را حدود 100 ميليارد دلار تخمين زده اند.در اينجا به چند مورد از پول هاي عراقي، آمريكايي و بين المللي كه مقامات آمريكايي مي گويند بايد صرف بازسازي عراق شود، محض اطلاع اشاره مي شود:



ـ 6/1 ميليارد دلار پول هاي بلوكه شده عراق توسط ايالات متحده تحت تحريم هاي اقتصادي سال 1990 تاكنون حدود 200 ميليون دلار از حساب برداشت شده است.
ـ 1/1 ميليارد دلار پول هاي بلوكه شده توسط كشورهاي ديگر از زمان جنگ خليج فارس در سال 1991.
ـ يك ميليارد دلار اسكناس هاي آمريكايي كه توسط رژيم سابق عراق از بانك مركزي برداشت شده و در نقاط مختلف به دست آمده است.
ـ يك ميليارد دلار كه طبق برنامه نفت در برابر غذا در اختيار سازمان ملل قرار دارد.
ـ 2/1 ميليارد دلار پول هاي عراق كه اخيراً از زمان اعلام بوش مبني بر بلوكه كردن دارايي هاي عراق كشف شده است.
ـ 4/2 ميليارد دلار كه كنگره آمريكا به عنوان بودجه مكمل وزارت دفاع تصويب كرده است.
ـ مبالغ هنگفتي پول كه قرار است از فروش نفت عراق حاصل شود. اين مورد بزرگترين حجم را در بر خواهد گرفت.
ـ وعده هاي مالي نيروهاي ائتلاف، دولت بوش تاكنون ميزان دقيق اين كمك ها را اعلام نكرده است، به همين دليل برخي تصور مي كنند كه نبايد مبلغ زيادي باشد.
هيچ يك از اين پول ها نمي توانند هزينه ماهانه 4 ميليارد دلاري نگهداري سربازان آمريكايي را در عراق تامين كنند كه شامل مواد غذايي، مهمات و غيره مي شود. فقط در يك هفته هزينه نظامي آمريكا در عراق حدود 25 ميليارد دلار بوده است.علاوه بر موارد فوق جواهرات، طلا، اوراق قرضه و پول هايي نيز در مكان هاي مختلف عراق كشف شده است.
• تظاهرات خشونت آميز در نپال
پليس نپال براي پراكندن حدود 5000 نفر از طرفداران احزاب سياسي مخالف كه در كاتماندو، پايتخت اين كشور به تظاهرات پرداخته بودند، از گاز اشك آور و باتوم براي كتك زدن تظاهركنندگان استفاده كرد. حدود 25 نفر از تظاهركنندگان مجروح شدند.
هدف از اين تظاهرات اعتراض به تصميم پادشاه اين كشور، گيانندرا مبني بر بركناري دولت منتخب كشور و جايگزيني آن با دولتي موافق تر با سياست هاي خاندان سلطنتي نپال بود.
پليس اجازه نداد كه تظاهركنندگان به سوي ساختمان پارلمان اين كشور راهپيمايي كنند. دوتن از نمايندگان سابق پارلمان به نام هاي رام شران ماهات و راجندراپاندي در اين تظاهرات به شدت مجروح شدند. به گفته شاهدان عيني مجروحان براي درمان به بيمارستان در آن نزديكي منتقل شدند.اين درگيري ها در كاتماندو زماني اوج گرفته است كه ادموند هيلاري و 100 نفر ديگر از افرادي كه تاكنون به قله اورست صعود كرده اند، براي برپايي جشني به مناسبت فتح بلندترين قله جهان در اين شهر گرد آمده اند.



• اخراج يك روزنامه نگار از روزنامه الوطن
سردبير يكي از روزنامه هاي عربستان كه در صف مقدم مبارزه عليه افراط گرايي اسلامي قرار داشت روز سه شنبه گذشته از كار بركنار شد.هيچ دليلي براي بركناري جمال خشوجي كه از ماه مارس همكاري خود را با روزنامه الوطن آغاز كرده، عنوان نشده است. كاركنان روزنامه الوطن اظهار داشتند كه حكم اخراج خشوجي را مدير مسئول روزنامه داده است اما تصميم اصلي را وزارت اطلاعات عربستان گرفته است. طبق قانون مطبوعات سعودي، دولت بايد نصب و عزل سردبيران و دبيران سرويس روزنامه ها را تائيد كند. روزنامه ها خصوصي هستند اما دولت در هدايت آنها نقش دارد.
الوطن اخيراً مجموعه اي از گزارش ها، سرمقاله ها و كاريكاتورهايي را كه در آنها روش اعمال ارزش هاي مذهبي مورد انتقاد قرار گرفته، به چاپ رسانده است.بسياري از اين نگران هستند كه اخراج خشوجي 45 ساله به مثابه پيامي به ديگر روزنامه ها تلقي گردد، مبني بر اينكه دولت ديگر انتقادهايي از اين دست را تحمل نخواهد كرد. خود خشوجي حاضر نشد در اين رابطه اظهارنظر كند. يك مقام وزارت اطلاعات عربستان گفت تنها شخص فواد الفارسي، وزير اطلاعات مي تواند در اين مورد اظهارنظر كند، اما فعلاً در دسترس نيست.
بسياري از مردم عربستان سعودي كه اميدوار بودند در پي حملات تروريستي عليه سه مجتمع مسكوني خارجيان در رياض، كشور در جهت تغييرات دموكراتيك گام بردارد، با شنيدن خبر اخراج خشوجي نااميد شدند. تركي الحمد، نويسنده مشهور عرب در اين مورد گفت: «اين خبر يك پيروزي براي افراط گرايان محسوب مي شود. مثل اين است كه با اين اخراج تروريست ها را به حملات بيشتر دعوت كرده اند.»
روزنامه الوطن كه دفتر آن در يكي از شهرهاي جنوب عربستان قرار دارد، از آغاز انتشارش در سال 2000 تاكنون، به دليل سرمقاله هاي ليبرالي و پرداختن به مسائل زنان طيف وسيعي از خوانندگان را به سوي خود جلب كرده است.