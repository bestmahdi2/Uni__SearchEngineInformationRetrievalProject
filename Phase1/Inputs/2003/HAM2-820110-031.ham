جنگ اخلاق و سياست
مهران كرمي
يادداشت
مقدمه اول:
ارتكاب جنايت با فشار دادن يك دكمه و فرو ريختن بمب هاي دوتني كه جان ده ها، صدها و شايد هزاران انسان بي گناه را در دم مي گيرد، احتمالا آسان تر از كشتن گوسفندوار يك نفر با كارد و يا بر سر نيزه كردن سر يك انسان ديگر است. اولي فرآورده تكنولوژي مدرن است و دومي يادگار دوران توحش بشر ابتدايي، اما احتمالا دومي بيشتر حس انتقام جويي يك جنايتكار را برآورده مي كند. كشتار جمعي به شيوه مدرن ثمره از خودبيگانگي بشر امروزي با ابزاري است كه به محض صدور فرمان عمليات، ديگر خارج از حيطه نظارت فرد دستوردهنده عمل مي كند. ولي در كشتن به شيوه سنتي هم نوايي بيشتري در مراحل مختلف بين جاني و ابزار به چشم مي خورد.
مقدمه دوم:
نگرش اخلاقي به سياست و پيوند بين اين دو دست كم از زماني كه ارسطو دو كتاب اخلاق نيكوماخوسي و سياست را نوشت مطرح بوده است. روابط بين الملل نيز همواره عرضه تعارض فكري و عملي دو گروه از نظريه پردازان و سياست گزاران اخلاق گرا «moralists » و واقع گرا «realists » بوده است. اخلاق گرايان گذشته از نحوه واكنش در برابر اصل پديده جنگ به تقدم رعايت اصول اخلاقي در صحنه نبرد بر نتيجه آن و نيز پاي بندي به اصول حقوق بين الملل و حقوق انساني معتقدند ولي واقع گرايان امنيت ملي و حفظ موقعيت بين المللي كشورشان را بر اخلاق گرايي ترجيح مي دهند. در اين تعارض اگرچه سياستمداران اخلاق گرا در مقاطعي توانسته اند نقشي تعيين كننده در انساني تر شدن شرايط جنگ ايفا كنند ولي خود اين سياستمداران نيز بعضي اوقات مجبور شده اند، سياستي را پيشه سازند كه نتيجه آن با طرز تفكر رئاليست ها تفاوت چنداني نداشته است. شايد بدين دليل كه سياستمداران اعم از اخلاق گرا و واقع گرا بيشتر از هر گروه ديگري مدعي اخلاق گرايي در عرصه بين الملل هستند. به عنوان مثال در حمله 1986 آمريكا به ليبي در خليج سيدرا و خانه قذافي در تريپولي، اخلاق گرايان، آن را نقض حقوق بين الملل و اصول اخلاقي حاكم بر آن مي دانستند ولي واقع گرايان با اشاره به سكوت مقررات بين المللي درباره مقابله پيشگيرانه با تروريسم مي گفتند به هرحال جلوگيري از بروز حوادث تروريستي در آينده بر گسترش تروريسم و قرباني شدن انسان هاي بي گناه ديگر ارجحيت دارد.
مقدمه سوم:
بمباران اتمي هيروشيما و ناكازاكي در آگوست 1946 به تسليم ژاپن در برابر آمريكا منجر شد. اما تسليم شدن ژاپن نه به دليل به زانو درآمدن اين كشور يا ملاحظات اخلاقي فرماندهان نظامي و سياست گزاران ژاپني براي جلوگيري از كشتار مردم غيرنظامي بوده است، سياست گزاران ژاپني در آن زمان درصدد بودند حتي به قيمت فدا شدن بيش از بيست ميليون ژاپني مقاومت كنند و كاميكازه هاي ژاپني هنوز اين آمادگي را داشتند كه جنگ را براي مدت ها ادامه دهند، اما تنها با فرمان امپراتور هيروهيتو كه بر طبق عقايد مذهب شينتو خداي مجسم ژاپني ها به حساب مي آمد، تسليم ژاپن و پايان جنگ رقم خورد.
موخره:
چند روز پيش از آغاز تهاجم آمريكا و انگليس به عراق صدام حسين در مصاحبه اي با شبكه تلويزيوني آمريكا، در پاسخ به اين سؤال كه آيا حاضر است در قبال دريافت تضمين هاي جاني براي اجتناب از جنگ و مرگ عراقي ها از قدرت كناره گيري كند و تن به تبعيد دهد، گفته بود: «در عراق به دنيا آمده ام و همين جا خواهم مرد. ما در اينجا خواهيم ماند و افتخار خود را حفظ خواهيم كرد. اين سؤال غيراخلاقي است، چرا كه قصدش توهين به مردم عراق است، مردمي كه به اتفاق آرا صدام حسين را براي رهبري خود انتخاب كرده اند.»
اين يكي از نكاتي است كه يك سياستگزار بيش از همه در آن مدعي اخلاق گرايي شده است و چه اخلاق گرايي از اين بالاتر كه يك زمامدار خود را فدايي نه تنها ملتش كه كل جهان عرب بخواند و مردم را با همين ابزار تبديل به بندگاني كند كه در برابر ادعاي خدايگاني يك ديكتاتور نه تنها زانو مي زنند بلكه حاضر مي شوند خود را فدايي و جان نثار او كنند. گام بعدي روشن است مقاومت ادامه دارد تا زماني كه خدايگان فرمان توقف جنگ و تسليم را صادر كند و يا سياستگزاران واقع گرايي كه در واشنگتن و لندن نشسته اند و در ادعاي اخلاق گرايي كم از همتاي خود در بغداد ندارند، فرمان فروريزي بمب هايي به مراتب مخرب تر از گذشته را صادر كنند. در چنين جنگ هايي كه واقع گرايان مدعي اخلاق گرايي اند ولي ارزش هاي اخلاقي اولين قرباني سياست هاي جنگ افروزانه آن هاست چگونه مي توان مرز اخلاق گرايي و واقع گرايي را روشن كرد و آن ها را از هم باز شناساند؟ چه امري اخلاقي و چه چيزي غيراخلاقي است؟ اگر آن گونه كه ارسطو مي خواست اخلاق را ديباچه اي برسياست قرار دهد، آيا در جنگ عراق اين مرگ اخلاق نيست كه فرشي به رنگ خون را در زيرپاي سياستمداران واقع گرا گسترده است؟ آيا واقعا جنگ اخلاق مي شناسد؟ به هر حال جنگ بخشي از سياست و ديپلماسي است، اما در اين هم آغوشي جنگ و سياست آيا جايي براي عرض اندام اخلاق مي ماند؟ آيا واقعا ميان سياستگزاران ژاپني در جنگ دوم جهاني با ديكتاتور عراق در جنگ جاري و ميان هري ترومن رئيس جمهور آن زمان ايالات متحده كه فرمان حمله اتمي به ژاپن را صادر كرد با سياستمداران كنوني كاخ سفيد تفاوتي هست؟