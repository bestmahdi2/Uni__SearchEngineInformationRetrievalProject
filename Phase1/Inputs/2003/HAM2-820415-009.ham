كيهان كلهر «در آيينه آسمان» را منتشر مي كند
كيهان كلهر نوازنده نامي كمانچه و آهنگساز كاست «شب، سكوت، كوير» از انتشار تازه ترين كار خود با عنوان «در آيينه آسمان» خبر داد.
وي در گفت و گويي با خبرنگار همشهري ضمن اعلام اين خبر گفت: اين كار دونوازي است كه با كمانچه من و تنبور علي اكبر مرادي نوازنده نامي مقامهاي كردي اجرا شده است. كلهر كه از وي به عنوان يكي از پايه گذاران موسيقي تلفيقي نام برده مي شود درباره ويژگي هاي اين كار گفت: اگرچه در اين كار از موسيقي مقامي كردي الهام گرفته ايم، اما فضاي كار فضاي آزادي است و سازهاي ما به شكل بداهه با يكديگر به گفت و گو مي پردازند.
وي كه به تازگي دومين كاست از مجموعه غزل را به بازار موسيقي عرضه كرده است درباره استقبال از اين اثر گفت: cd اول اين مجموعه در ميان كارهاي موسيقي سال دوهزار world music قرار گرفت كه آغاز همكاري من و شجاعت حسين خان بود. اما در «غزل دو» به دليل گذشت بيش از يك سال از همكاري ما كار پخته و پرورده تر شده است و به لحاظ بافت موسيقايي نيز عميق تر است.
وي از انتشار اجراي زنده غزل توسط شركت ecm آلمان خبر داد و گفت، غربيها نيز از اين كار ابراز شگفتي كردند، چون روال طبيعي موسيقي تلفيقي در گذشته اين گونه بود كه ابتدا يك نوازنده شاخص غرب در مركز و محور قرار مي گرفت و چند نوازنده شرقي با وي كار مي كردند. اما در اين كار هر دو نوازنده از دو كشور صاحب تمدن شرق، يعني ايران و هند هستند و اين كار در موسيقي تلفيقي تاكنون كمتر اتفاق افتاده است.
كلهر از اجراي خود با استاد شجريان، حسين عليزاده و همايون شجريان در جشنواره مراكش خبر داد و گفت: هم اكنون در حال نگارش شيوه اي براي نوازندگي كمانچه هستم و اميدوارم كه تا پايان سال اين كار وارد بازار موسيقي شود. وي همچنين به جلسات تمريني با چند نوازنده جوان كمانچه اشاره كرد و گفت: كارهايي كه پيش از اين در قالب تكنوازي و بداهه نوازي انجام داده ام را مي خواهم در قالب گروه نوازي كمانچه تجربه كنم چون اعتقاد دارم كه خاصيت بداهه نوازي در جايي از موسيقي ما مفقود شده است و موزيسين ها و نوازندگان ما بيشتر گرفتار قطعه نوازي شده اند.
از كيهان كلهر به زودي سومين كاست مجموعه غزل هم منتشر خواهد شد.