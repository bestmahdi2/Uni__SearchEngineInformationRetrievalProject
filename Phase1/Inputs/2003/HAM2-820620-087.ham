خرازي با نخست وزير بلغارستان ديدار و گفت وگو كرد
دكتر كمال  خرازي  وزير خارجه  جمهوري  اسلامي  ايران  ديروز چهارشنبه  باسيميون  دوم  نخست  وزير بلغارستان  ديدار و درباره  مسائل  دوجانبه ، منطقه اي  و بين المللي  بحث  و تبادل  نظر كرد.
به  گزارش  اداره  كل  اطلاعات  و مطبوعات  وزارت  خارجه  دكتر خرازي  با اشاره  به  ابعاد روابط و مناسبات  دو كشور در زمينه هاي  اقتصادي  و فرهنگي  اظهار داشت : بلغارستان  و ايران  نه تنها در ابعاد اقتصادي  بلكه  به لحاظ موقعيت  فرهنگي  دو كشور، در كانون  گفتمان  فرهنگي  اسلام  و مسيحيت  قرار گرفته اند و از جايگاه  ويژه اي  برخوردارند.
وزير امور خارجه  كشورمان  تصريح  كرد پديده  تروريسم ، مسئله  پيچيده اي  است  كه  با نگرش  امنيتي  و يكسويه نگري  نمي توان  با آن رويارويي  كرد بلكه  بايد با شناخت  زمينه هاي  شكل گيري  آن با عقلانيت  و با ابزارهاي  گفت وگو و تعامل  صحيح  مواجه  شد.
دكتر خرازي  با اشاره  به  زمينه هاي  مختلف  همكاريهاي  اقتصادي  دو كشور اظهار داشت : تهران  و صوفيه  در بخشهاي  انتقال  انرژي ، كالاهاي  متنوع  تجاري ، انواع  حمل  و نقل ، تسهيلات  و مزاياي  مختلف  سرمايه گذاري  و زمينه هاي  مشترك  همكاري هاي  شركتهاي  خدمات  فني  و مهندسي  دو كشور، توانايي  فراواني  براي  همكاري  دارند.
سيميون  دوم  نخست وزير بلغارستان  نيز با اشاره  به  روابط بلغارستان  و جمهوري  اسلامي  ايران  اظهار داشت : ايران  از يك  تمدن  و فرهنگ  غني  برخوردار بوده  و ما خاطرات  مثبت  از آثار و مفاخر فرهنگي  ايران  داريم .
نخست وزير بلغارستان  با اشاره  به  تحولات  دمكراتيك  ايران  و ديدگاههاي  رياست  جمهوري  اسلامي  ايران  اظهار داشت : ايران  پيشرفتهاي  زيادي  به لحاظ توسعه  داشته  و صوفيه  علاقمند است  مناسبات  خود را در چارچوب  مصالح  مشترك  دو كشور گسترش  دهد.
سيميون  دوم  با تأكيد بر روابط تاريخي  و عميق  ايران  با عراق  اظهار داشت : بلغارستان  مايل  است  از نفوذ و موقعيت  ايران  در مسائل  منطقه  باتوجه  به  حضور نيروهاي  بلغاري  در عراق  بهره مند گردد.
نخست وزير بلغارستان  اظهار داشت : زمينه هاي  خوبي  براي  پيشرفت  مناسبات  اقتصادي  دو كشور وجود دارد كه  با برگزاري  كميسيون  اقتصادي  دو كشور مي توان  فرصت ها شناسايي  و موانع  را مرتفع  ساخت .اين  مقام  بلغاري  همچنين  تصريح  كرد كه  همكاري  ايران  با آژانس  بين المللي  انرژي  اتمي  مي تواند فضاي  مثبت  موجود را در چارچوب  شفاف سازي  كامل  استمرار بخشد، خرازي عصر ديروز بلغارستان را به مقصد بوسني و هرزگوين ترك كرد.