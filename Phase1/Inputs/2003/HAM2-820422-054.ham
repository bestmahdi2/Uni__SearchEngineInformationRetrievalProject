27 مرداد ماه امسال در پارك دانشجو
نخستين نمايشگاه فضاي سبز و حيات شهري برپا مي شود
گروه شهري: بنا به گفته كارشناسان هنوز سرانه هاي فضاي سبز شهر تهران نزديك به پنج برابر كمتر از حد استانداردهاي بين المللي است.
شايد احداث فضاي سبز در تهران قديم كه هنوز دچار رشد تصاعدي جمعيت و جغرافيايي فعلي نشده بود و امكان پيوستگي ميان كار و فراغت و تعادل طبيعي در روابط انسان با محيط زندگي و پيوند با طبيعت بيشتر فراهم بود آنچنان كه امروز كمبود آن احساس مي شود ضروري نبود.
اما در شرايط فعلي به نظر مي رسد، احداث، توسعه، و حفظ و نگهداري از درختچه ها، گلها، چمنها، يا هر گونه سبزينگي علاوه بر تعديل آلودگي هوا، تأمين نيازهاي فراغتي- ايجاد تعادل در روابط انسان با محيط، زيباسازي محيط، برآوردن نيازهاي عاطفي و حتي كنترل آسيبهاي اجتماعي به يك ضرورت در طراحي و برنامه ريزي شهري تبديل شده است.
به گزارش خبرنگار ما، به همين مناسبت نخستين نمايشگاه فضاي سبز و حيات شهري از 27 مردادماه امسال به مدت يك هفته در پارك دانشجو برگزار مي شود.
اين گزارش مي افزايد: معرفي گونه هاي گياهي سازگار با طبيعت شهر تهران، ترويج فرهنگ استفاده از گل و گياه و عموميت بخشيدن به استفاده از آن در فضاهاي اختصاصي و مشترك واحدهاي آپارتماني و توسعه فضاي سبز در ارتفاع، آموزش و نگهداري فضاهاي سبز عمومي و اختصاصي، معرفي اثرات فضاي سبز در حيات اكولوژيكي و اجتماعي شهر تهران،  آموزش نحوه مصرف كود و سم در فضاي سبز از اهداف برپايي اين نمايشگاه است.نهادها و ارگانهايي نظير شهرداري تهران، وزارت جهاد كشاورزي، سازمان حفاظت از محيط زيست، وزارت مسكن و شهرسازي و انجمنهاي صنفي توليدكنندگان نهال، بذر گل و گياه و كود و سم از شركت كنندگان در اين نمايشگاه هستند كه علاوه بر آنها ساير متقاضيان نيز مي توانند تا 15 مردادماه امسال فرم تقاضاي شركت در اين نمايشگاه را به ستاد برگزاري نمايشگاه فضاي سبز و حيات شهري منطقه 11 شهرداري تهران ارسال كنند.