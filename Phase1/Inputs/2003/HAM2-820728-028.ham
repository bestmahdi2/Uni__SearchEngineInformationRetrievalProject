با استناد به مصوبه مجمع تشخيص مصلحت نظام
معتادان ولگرد و بي خانمان به جزيره منتقل مي شوند
گروه اجتماعي: با استناد به مصوبه مجمع تشخيص مصلحت نظام مبني بر اينكه بخشي از محكومان مواد مخدر به جاي زندان در اردوگاه هاي با شرايط سخت نگهداري شوند، معتادان ولگرد و بي خانمان به جزيره اي در جنوب كشور اعزام مي شوند. حميد قاليباف مدير كل اجرايي ستاد مبارزه با موادمخدر در گفت وگو با همشهري با تشريح چگونگي اعزام معتادان ولگرد به جزيره همچنين خاطرنشان كرد: تاكنون براي آماده سازي جزيره در جنوب كشور نزديك به يك ميليارد تومان براي ساخت بهداري، سالن ورزش، كارگاه آموزشي، مسجد و دستگاه هاي آب شيرين كن هزينه شده است كه در صورت نهايي شدن اعزام معتادان اين امكانات بهسازي شده و براي استفاده آماده خواهد شد.
وي با ذكر اينكه اين گونه معتادان چهره شهر تهران را زشت كرده و با سرگرداني و بي خانماني چهره نازيبايي به شهر داده اند، گفت: علاوه بر اين امكانات سازمان زندان ها به حدي نيست كه پذيراي چنين معتاداني باشد زيرا كه حضور اين گونه معتادان در زندان عوارض خاص خود را دارد كه بدآموزي و انتقال بيماري از جمله اين عوارض است.
قاليباف با اشاره به اينكه هر سال سه هزار ميليارد تومان صرف هزينه مقابله با موادمخدر مي شود گفت: سرمايه گذاري در آماده سازي جزيره در شرايطي ضرورت تلقي مي شود كه حتي خانواده هاي برخي از اين معتادان پذيرفته اند كه هزينه نگهداري آن ها را بپذيرند.
وي شمار معتادان ولگرد و بي خانمان شهر تهران را پنج تا شش هزار نفر اعلام كرد و گفت: هم اكنون جزيره ظرفيت پذيرش دو هزار معتاد را دارا است كه در صورت آماده شدن شرايط قانوني و امكانات،كار جمع آوري و انتقال آن ها به جزيره انجام خواهد شد.