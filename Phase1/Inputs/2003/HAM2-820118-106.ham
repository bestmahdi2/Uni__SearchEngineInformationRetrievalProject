ژن خودخواه
مارپيچ هاي ناميرا ـ 5
ريچارد داوكينز
ترجمه: كاوه فيض اللهي
استعاره صفحه براي ژن در اينجا كارآيي اش را از دست مي دهد. در كلاسوري كه برگه هايش به راحتي جابه جا مي شوند، مي توان يك صفحه كامل را وارد كرد، برداشت يا جاي دو صفحه را با هم عوض كرد، اما نمي توان اين كارها را درباره بخشي از يك صفحه انجام داد. اما كمپلكس ژني صرفا رشته بلندي از حروف نوكلئوتيدي است و به هيچ وجه نمي توان به طريق روشني آن ها را به صفحات مجزا تقسيم كرد. براي اطمينان، نمادهاي ويژه اي براي «پايان پيام زنجيره پروتئيني» و «آغاز پيام زنجيره پروتئيني» وجود دارند كه با همان الفباي چهار حرفي خود پيام هاي پروتئيني نوشته شده اند. در اين ميان دو علامت نقطه گذاري دستورالعمل هاي رمزي براي ساخت يك پروتئين قرار دارند. اگر بخواهيم مي توانيم يك ژن را توالي حروف نوكلئوتيدي تعريف كنيم كه در حد فاصل ميان يك نماد آغاز و يك نماد پايان قرار دارند و يك زنجيره پروتئيني را رمزگذاري مي كنند. براي واحدي كه به اين ترتيب تعريف مي شود، كلمه «سيسترون» به كار رفته است و بعضي ها كلمه ژن را مترادف با سيسترون استفاده مي كنند. اما كراسينگ آور به مرزهاي ميان سيسترون ها توجهي ندارد. پارگي ممكن است درون سيسترون ها و نيز بين آن ها رخ دهد. چنان است كه گويي نقشه هاي معمار نه بر صفحات مجزا بلكه بر 46 حلقه نوار كاغذي نوشته مي شود. طول سيسترون ها ثابت است. تنها راه براي تعيين آنكه يك سيسترون در كدام نقطه پايان يافته و سيسترون بعدي آغاز مي شود، خواندن نمادهاي روي نوار و جست وجو براي نمادهاي «پايان پيام» و «آغاز پيام» است. در اين صورت، كراسينگ آور يعني گرفتن نوارهاي جفت مادري و پدري و برش و مبادله بخش هاي نظير، بدون توجه به اين كه چه چيزي روي آن ها نوشته شده است.
كلمه ژن در عنوان اين كتاب نه به معناي يك سيسترون بلكه داراي مفهومي ظريف تر است. تعريف من به ذائقه همه خوش نخواهد آمد اما هيچ تعريفي از ژن وجود ندارد كه مورد توافق همگان باشد. اگر هم وجود داشته باشد، تعاريف هيچ تقدسي ندارند. يك كلمه را مي توان طوري تعريف كرد كه با اهداف مورد نظر سازگار باشد، به شرط آنكه اين كار روشن و بدون ابهام انجام شود. تعريفي كه مي خواهم از آن استفاده كنم از جورج ويليامز گرفته شده است، طبق اين تعريف ژن به هر بخشي از ماده كروموزومي اطلاق مي شود كه بالقوه بتواند در امتداد نسل ها آن قدر دوام بياورد كه به عنوان واحد انتخاب طبيعي به كار رود. به زبان فصل پيش، ژن همانندسازي با وفاداري بسيار زياد در نسخه برداري است. وفاداري در نسخه برداري همان ديرپايي در ساخت نسخه ها است و من به اختصار از آن فقط با ديرپايي ياد خواهم كرد. اين تعريف در چند مورد نيازمند توجيه است.
در هر تعريف، ژن به ناچار بايد بخشي از يك كروموزوم باشد. پرسش آن است كه اندازه اين بخش چقدر است ـ به عبارت ديگر چقدر از نوار كاغذي؟ يك توالي از حروف رمزي مجاور را روي نوار تجسم كنيد. اين توالي را يك «واحد ژنتيكي» بناميد. اين توالي ممكن است تنها ده حرف درون يك سيسترون باشد. يا هشت سيسترون يا آنكه ممكن است درون يك سيسترون آغاز شده و همان جا پايان گرفته باشد. اين واحد ژنتيكي به هر حال با واحدهاي ديگر تداخل خواهد داشت. واحدهاي كوچك تري را در بر خواهد گرفت و خود بخشي از واحدهاي بزرگ تر را تشكيل خواهد داد. با توجه به اهدافي كه در استدلال كنوني دنبال مي كنيم، اين همان چيزي است كه ما فارغ از كوتاهي يا بلندي آن يك واحد ژنتيكي مي ناميم. واحد ژنتيكي صرفا قطعه اي از كروموزوم است كه به لحاظ فيزيكي به هيچ وجه تمايزي با بقيه كروموزوم ندارد.
اكنون نكته مهم هويدا مي شود. واحد ژنتيكي هر چه كوچك تر باشد، احتمال بقاي آن ـ در طول نسل ها ـ بيشتر مي شود. مخصوصا آنكه احتمال پاره شدنش در هر كراسينگ آور كاهش مي يابد. فرض كنيد يك كروموزوم كامل به طور متوسط هر بار كه اسپرم يا تخمكي طي تقسيم ميوزي ساخته مي شود متحمل يك كراسينگ آور شده و اين كراس آور در امتداد طول كروموزوم در هر نقطه اي مي تواند رخ دهد. اگر واحد ژنتيكي بسيار بزرگي را در نظر بگيريم، مثلا نيمي از طول كروموزوم، 50 درصد احتمال دارد كه در هر ميوز اين واحد پاره شود. اگر واحد ژنتيكي مورد نظر تنها يك درصد از طول كروموزوم را تشكيل دهد، مي توان فرض كرد كه احتمال پاره شدن آن در هر تقسيم ميوزي تنها يك درصد است. يعني مي توان انتظار داشت كه اين واحد در فرزندان آن فرد، نسل هايي پرشمار باقي بماند. يك سيسترون واحد احتمالا بسيار كوچك تر از يك درصد طول كروموزوم است. حتي مي توان انتظار داشت كه گروهي متشكل از چندين سيسترون مجاور پيش از آنكه توسط كراسينگ آور از هم جدا شوند نسل هاي بسيار به همان شكل باقي بمانند.
طول عمر متوسط يك واحد ژنتيكي را مي توان به راحتي بر حسب نسل بيان كرد كه به نوبه خود قابل تبديل به سال است. اگر واحد ژنتيكي مفروض ما يك كروموزوم كامل باشد، تاريخچه زندگي آن تنها يك نسل طول خواهد كشيد. فرض كنيد كه اين كروموزوم، كروموزوم شماره a8 باشد كه از پدرتان به شما ارث رسيده است. اين كروموزوم اندكي پيش از آنكه نطفه شما بسته شود در يكي از بيضه هاي پدرتان ايجاد شد. پيش از آن در كل تاريخ جهان هرگز چنين كروموزومي وجود نداشت. اين كروموزوم طي فرايند برخوردن ميوزي با تجمع قطعات كروموزومي مادربزرگ و پدربزرگ پدري شما ساخته شد. درون يك اسپرم خاص جاي گرفت و بي همتا بود. آن اسپرم يكي از چند ميليون اسپرم، يك كشتي از ناوگان عظيم كشتي هاي كوچكي بود كه همه با هم دست به مسافرتي دريايي به درون بدن مادر شما زدند. اين اسپرم خاص(مگر آنكه شما دوقلوي غيريكسان باشيد)تنها كشتي از اين ناوتيپ بود كه در يكي از تخمك هاي مادرتان لنگر انداخت ـ و به اين علت است كه شما وجود داريد. واحد ژنتيكي مورد نظر ما، يعني كروموزوم شماره a،8 همراه با بقيه ماده ژنتيكي شما اقدام به همانندسازي از خود مي كند. اين كروموزوم اكنون در تمام سلول هاي بدن شما به شكل دوتايي وجود دارد. اما هنگامي كه شما به نوبه خود بچه دار شويد، اين كروموزوم موقع ساخت تخمك(يا اسپرم)ويران مي شود.
قطعاتي از اين كروموزوم با قطعاتي از كروموزوم مادري شماره b8 شما تعويض مي شود. در هر سلول جنسي كروموزوم شماره 8 جديدي ايجاد خواهد شد، شايد بهتر از كروموزوم قبلي، شايد بدتر از آن، اما جز در صورت رخ دادن تصادفي بسيار نامحتمل، قطعا متفاوت، قطعا بي همتا. طول عمر هر كروموزوم يك نسل است.
dawkins,r.1999.the selfish gene. oxford.
خوانندگان در صورت تمايل مي توانند درباره اين ستون در آدرس زير اظهارنظر كنند:
selfish-gene1@hotmail.com