4 ميليون ايراني به ديابت مبتلا هستند
رئيس انجمن بيماران ديابتي اعلام كرد: 5 درصد مردم در كشور يعني 4حدود ميليون نفر مبتلا به ديابت هستند.
به گزارش ايسنا، دكتر اسدالله رجب رئيس انجمن بيماران ديابتي با بيان اين كه طبق اين آمار، ايران كمترين بيماران ديابتي را در خاورميانه دارد اظهار داشت: 10 درصد از مبتلايان به ديابت كه بالاي 30 سال دارند در تهران هستند.
همچنين، دكتر نيكوسخن معاونت پژوهشي انجمن ديابت در ادامه اظهارداشت: طبق بررسي هاي سازمان بهداشت جهاني آمار مبتلايان به ديابت تا سال 2025 از 194 به 300 ميليون نفر خواهد رسيد كه يك سوم اين افراد يعني قريب به 60 ميليون نفر آنها در حال حاضر درجاتي از نارسايي هاي كليوي را دارا هستند.
وي با بيان اين كه نارسايي كليوي ناشي از ديابت قابل پيشگيري است، خاطرنشان كرد: تشخيص به موقع ديابت و انجام آزمايشات غربالگري مي تواند از بروز عوارض بعدي جلوگيري كند.از سوي ديگر دبير انجمن نفرولوژي نيز اعلام كرد: نزديك به 28 درصد بيماران دياليزي به علت ابتلا به بيماري ديابت دچار اين عارضه شده اند.
دكتر علي نوبخت در نشست خبري مشترك مديران عامل انجمن ديابت و انجمن نفرولوژي ايران به مناسبت روز جهاني ديابت و هفته حمايت از بيماران كليوي، مهمترين علت از دست دادن كليه و نياز به درمان جايگزين را بيماري ديابت دانست و اظهار داشت: روز جهاني ديابت از سوي انجمن هاي ديابت جهان تحت عنوان «ديابت و كليه» به علت آسيب كليه در جريان اين بيماري ناميده شده است.وي با بيان اين كه دياليز صفاقي، خوني و پيوند كليه درمانهاي جايگزين نارسايي هاي كليوي هستند، خاطرنشان كرد: طبق آمار جهاني از هر 1 ميليون نفر 40 الي 45 نفر به درمان جايگزين نياز پيدا مي كنند لذا به علت سنگين بودن هزينه درمان دولت بايد سرمايه گذاري بيشتري در اين زمينه انجام دهد.