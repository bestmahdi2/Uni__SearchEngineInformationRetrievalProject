هفته آينده برگزار مي شود
يازدهمين همايش بين المللي آسياي مركزي و قفقاز
يازدهمين همايش بين المللي آسياي مركزي و قفقاز با موضوع «مساله امنيت در قفقاز جنوبي»، روزهاي دوشنبه و سه شنبه 17 و 18 آذرماه جاري در محل دفتر مطالعات سياسي و بين المللي وزارت امور خارجه برگزار خواهد شد.
ديروز در كنفرانس خبري كه به همين منظور تشكيل شد معيري دبير اين همايش به تشريح جلسات كاري آن پرداخت.
معيري اعلام كرد كه اين همايش با پيام رئيس جمهور افتتاح خواهد شد و سپس وزير امور خارجه به ايراد سخنراني خواهد پرداخت.
وي هدف از برگزاري اين همايش را رسيدن به يك صلح پايدار با همكاري كشورهاي آن اعلام كرد و افزود: اين همايش تاثير بسزايي در سياست خارجي ايران خواهد داشت و برگزاري آن در جهت حل مشكل سياست خارجي ايران در اين منطقه خواهد بود. معيري با بيان اينكه شصت وهفت مقاله رسيده به اين همايش خارجي و بيست مقاله آن داخلي مي باشد، اعلام كرد كه امسال اين همايش به صورت اختصاصي طي نشستي به تحولات اخير گرجستان مي پردازد.
معاون آموزش و پژوهش وزارت امور خارجه در خصوص تحولات گرجستان به بيان موضع رسمي كشورمان پرداخت و تصريح كرد كه ايران مخالف هر نوع دخالت خارجي در گرجستان است. وي با بيان اين مطلب افزود: ايران از روند دموكراسي در گرجستان حمايت مي كند و آنچه خواست مردم گرجستان است مورد تاييد جمهوري اسلامي ايران مي باشد.