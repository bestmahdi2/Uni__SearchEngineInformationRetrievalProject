به منظور راه اندازي ناوگان حمل و نقل دريايي مواد شيميايي مايع
كنسرسيوم ايراني  با سابيك عربستان  وارد مذاكره شد
رئيس هيأت مديره و مديرعامل كشتيراني جمهوري اسلامي ايران گفت: كنسرسيوم ايراني متشكل از كشتيراني جمهوري اسلامي، شركت ملي نفتكش و شركت ملي بازرگاني پتروشيمي براي راه اندازي ناوگان حمل و نقل دريايي مواد شيميايي مايع با شركت پتروشيمي سابيك عربستان وارد مذاكره شده است.
علي اشرف افخمي در گفت وگو با خبرنگار ما افزود: در شرايط كنوني و بدون درنظر گرفتن سهم شريك خارجي، در كنسرسيوم ايراني شركت ملي نفتكش و كشتيراني جمهوري اسلامي هر كدام 35 درصد و شركت ملي پتروشيمي نيز 30 درصد سهام را دارا هستند.
وي تأكيد كرد: درخصوص انتخاب شريك خارجي علاقه منديم كه شركت هاي توليدكننده و صادركننده را به عنوان شريك قبول كنيم و اولويت با شركت هايي است كه در منطقه خاورميانه فعاليت مي كنند. اما از كشورهاي اروپايي نيز شركت هايي موردنظر است.
افخمي افزود: در هر حال سه شركت ايراني با تركيب 35، 35 و 30 درصد قطعاً در دو ماه آينده شركت جديد را به ثبت خواهند رساند.
وي در ادامه گفت: درصورت نهايي شدن مذاكرات با شركت هاي خارجي مانند سابيك، شركت هاي ايراني هر كدام 25 درصد و شركت خارجي نيز 25 درصد سهام را دارا خواهند بود.
وي در خصوص وضعيت بنادر جنوبي ايران براي بارگيري مواد شيميايي مايع گفت: حمل مواد شيميايي بيشتر از بندر عسلويه صورت خواهد گرفت كه مشكل خاصي در اين منطقه وجود ندارد، ضمن آن كه بندر امام را هم مي توان كاملاً تجهيز كرد. بنابراين از نظر تجهيز بنادر ايران براي حمل و نقل مواد شيميايي مايع مشكلي وجود ندارد.