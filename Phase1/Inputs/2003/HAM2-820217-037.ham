مشاور انرژي مركز پژوهش هاي مجلس:
توليد نفت از ميدانهاي دريايي نسبت به برنامه مصوب 5/16 درصد عقب است
گروه اقتصادي: در حالي كه بيژن زنگنه وزير نفت ايران در چند سال گذشته و در هر مصاحبه مطبوعاتي تأكيد كرده است كه افزايش شاخص ضريب بازيافت اوليه و ثانويه نفت خام مهمترين برنامه اين وزارتخانه است، در 4 سال گذشته هيچ تغيير مثبتي در اين عرصه ديده نمي شود. ضريب بازيافت اوليه به معناي اين است كه از چاههاي نفت موجود كه استخراج از آنها انجام شده است، بتوان نفت بيشتري كسب كرد.
به گفته ايرج مهرآزما مشاور انرژي مركز پژوهش هاي مجلس شاخص ضريب بازيافت اوليه و ثانويه نفت خام در سال 1380 نسبت به 1378 تغييري نكرده و در سطح 5/26 درصد باقي ماند. طبق قانون برنامه سوم بايد اين رقم به 5/27 درصد مي رسيد.
وي در گفت وگو با ايرنا افزود: با توسعه و اجراي برنامه هاي مطالعاتي شامل لرزه نگاري دو بعدي، سه بعدي، مطالعات جامع زمين شناسي و حفر چاه هاي توصيفي ميزان نفت كشف شده در پنج ساله 80-1376، معادل پنج برابر دو دهه قبل بوده است.
مهرآزما ادامه داد: امور اكتشاف از سال 1357 به مدت دو دهه دچار وقفه شد، اما از اواسط برنامه دوم توسعه اقتصادي با همكاري شركت هاي خارجي و استفاده از توان داخلي، اين امر تحول چشمگيري يافت.
به گفته وي، در اين مدت ميدان هاي بزرگ نفتي آزادگان، اهواز، كوشك، دزفول شمالي، منصورآباد و چنگوله ايلام كشف شد.
وي افزود: در قالب امور اكتشاف، فعاليت حفاري در خشكي و دريا، عمليات ژئوفيزيك سه بعدي در خشكي و دريا در طول سالهاي 80-1376 نسبت به قبل از آن مطلوب بوده است. به ويژه آنكه براي اولين بار در سال هاي اخير طرح لرزه نگاري سه بعدي در خانگيران و متعاقب آن در ميادين شادگان، دارخوين و آب تيمور اجرا و در سال 1380 نيز در ميادين كرنج و پارسي آغاز شد.
وي با اشاره به اينكه ظرفيت توليد نفت خام ميدان هاي دريايي در سال 1380 نسبت به برنامه مصوب آن 5/16 درصد عقب بود، افزود: طبق برنامه ظرفيت توليد نفت خام در ميدان هاي دريايي در سال 1380، 780 هزار بشكه در روز پيش بيني شده بود، اما عملكرد واقعي آن به 651 هزار بشكه در روز رسيد.
وي افزود:  طرح عمومي تزريق گاز به مخازن نفتي نيز به دلايل مختلف از جمله كمبود گاز در سال هاي گذشته در سطح مطلوبي انجام نشد.