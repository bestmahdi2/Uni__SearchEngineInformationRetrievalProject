نگاه امروز
بني آدم اعضاي يك پيكرند
مهدي مسعودي
4 سال از تصويب قانون پيوند اعضاي بيماران مرگ مغزي و قلبي مي گذرد، آمار اهداكنندگان طي اين مدت روندي صعودي را نشان مي دهد، به طوري كه درحال حاضر به طور متوسط روزانه 1 الي 2 نفر اهدا كننده بالفعل وجود دارد. آمارها نيز نشان مي دهد تعداد موارد اهداي عضو از 128 مورد در سال 80 به 190 مورد در سال 81 و 138 مورد در 6 ماهه اول سال 1382 رسيده است.
اين آمار اميدواركننده است و نشان از حركت آرام جامعه به سمت فرهنگ اهداي عضو دارد. اما اين آمار همچنين نشان مي دهد مشكل اهداي اعضاي بدن بيماران فوت شده به بيماران نيازمند بيش از آن كه حقوقي و قانوني باشد، فرهنگي - اجتماعي است.
به همين دليل نيز دستگاه ها و ستادهاي فرهنگي اهتمام بيشتري در اين زمينه از خود نشان مي دهند.
در اين ميان رسانه هاي همگاني به ويژه صداوسيما به دليل پوشش فراگير و نيز نقش مهم در فرهنگ سازي از طريق اشاعه هنجارها و الگوهاي رفتاري، جايگاه ويژه اي دارند.
نهادهاي فرهنگي و رسانه ها بايد اين ذهنيت و نگرش را كه برداشتن عضو فرد فوت شده بي حرمتي به متوفي است به چالش طلبيده و با طرح جواز شرعي و ديني اهداء عضو از يك طرف و ضرورت هاي اجتماعي و فرهنگي موضوع از طرف ديگر به روشنگري و آگاه سازي جامعه اقدام كنند.
بدون شك، روح عزيز ازدست رفته و بار سنگين غم و اندوه هجر او براي بازماندگان، با كاستن از رنج جانكاه ديگري و زندگي بخشيدن به يك همنوع تسلي مي يابد،چراكه:
بني آدم اعضاي يك پيكرند
كه در آفرينش ز يك گوهرند
چو عضوي به درد آورد روزگار
دگر عضوها را نماند قرار.