ساخت و ساز بي رويه در دره ها و رودخانه ها
در مدتي كمتر از ده سال ساخت و ساز چه در تهران و چه شهرستان ها رويكردي مغاير با آنچه در طول تاريخ كشور ما صورت گرفته، داشته است.
اين رويكرد را مي توان در هجوم عنان گسيخته به بكرترين دامنه هاي كوهستاني، بستر رودخانه ها، چشم اندازهاي واقع در خط افق مناطق ييلاقي و حتي مناطق حفاظت شده و زيستگاه وحوش خلاصه كرد. با نگاهي گذرا به كوه هاي شمال تهران، به وضوح مي توان ديد كه سوداي سود و سرمايه از قبل ساخت و سازهاي بي برنامه و عنان گسيخته چگونه اين دامنه ها را كه در گذشته اي نه چندان دور از گردشگاههاي مردم خسته شهرنشين و به ويژه كوهنوردان بود، زير سيطره آهن و سيمان و سازه هاي بتوني برده است. در اين هجوم بي امان ساخت و ساز بي رويه متأسفانه دستگاههاي دولتي و بخش خصوصي(از هر نوع)گوي سبقت را از هم ربوده اند. دره گرجي را وزارت آموزش و پرورش تحت ساخت و ساز قرار داده است و آن سوتر شاهد گسترش ساخت و سازهاي بخش ديگري هستيم. ارگان ها هم كه همچنان در تداوم ساخت و ساز در اين ارتفاعات از بلندي هاي كن تا گردنه قوچك همچنان دست اندركارند.آنچه در اين ميان غريب مانده، يك شهر پرجمعيت، پرسروصدا با ترافيك سنگين و هواي آلوده است كه اين چنين حلقه محاصره ساخت و سازهاي بي برنامه بر گردش تنگ تر مي شود. اين ساخت و سازها پارك هاي جنگلي اطراف تهران را كه براي بهبود هواي آلوده شهر به وجود آمده اند، بي نصيب نگذاشته است و به عبارتي لجام گسيختگي ساخت و ساز در تهران، وضع بسيار تأسف آوري به خود گرفته است. آنچه در طول تاريخ و در حيات ملت ما وجود داشته است، يك نگرش متعادل و هماهنگ در ساخت بناها با مراعات حريم طبيعت، رودخانه و فضاهاي كشاورزي بوده است اما معلوم نيست به چه دليل، اختيار ساخت و ساز، به صورت نامحدود و بدون در نظر گرفتن فضاهاي حياتي براي شهرها، به كساني سپرده مي شود كه تا حد ممكن سعي دارند، فضاها را تصاحب و به زير ساخت ببرند، در پايخت هاي بزرگ اروپايي كه شهرسازي نوين را پيش از ما آغاز كرده اند، شهرداري ها قوانين پايداري براي حفظ حقوق مردم وضع و اجرا كرده اند، به عنوان مثال، تعيين نوع نماي بيروني ساختمان ها در شهر پاريس در اختيار شهرداري هاست و يا تعيين تعداد طبقات و ارتفاع ساختمان ها نيز در هر خياباني تحت نظارت قانونمند شهرداري ها قرار دارد. اما چرا اين قوانين در شهر تهران به اجرا درنمي آيد، مشخص نيست. به عنوان مثال صدور پروانه ساخت و ساز در ارتفاعات شمال تهران كه طبق قانون مجاز نمي باشد به چه دليلي صورت گرفته است و يا اراضي واقع در بلندي هاي كن كه بايد به ايجاد و گسترش فضاي سبز، پارك هاي جنگلي اختصاص پيدا كند، تحت چه ضوابطي به اشخاص حقيقي و حقوقي فروخته شده تا امروز از بازار مكاره دلالي زمين سردربياورد؟
و يا در ارتفاعات محدوده دارآباد طبق چه مجوزي اجازه ساخت و ساز داده شده است؟
كارشناسان مي گويند شهر تهران روي گسل هاي زلزله خيز قرار دارد يكي از راههاي پيشگيري از خسارات زلزله در اين شهر جلوگيري از ساخت و ساز در روي گسل ها و همچنين در نظر گرفتن فضاهاي باز براي پناه بردن مردم به هنگام ضرورت است. اما در بعضي از محله هاي شميران برج ها چنان درهم تنيده شده اند كه حتي مبادله هوا با مشكل روبه رو مي شود. اگر شرايط اضطراري مثل زلزله، پيش بيايد. تكليف ساكنان اين ساختمان ها چيست؟ در شهر كرج، اكثر باغ ها براي ساختن ساختمان هاي جديد اختصاص پيدا كرده است و توسعه در اين شهر به هيچ وجه ضابطه مند نمي باشد. چندي پيش در خبري همراه با تصوير در روزنامه همشهري چاپ شده بود كه حكايت از دست اندازي عده اي از دلالان و بساز و بفروش ها به حريم و بستر رودخانه كرج داشت. اين كار علاوه بر آن كه خطرات بي شماري از قبيل سيل به همراه دارد، آلودگي هاي بسيار وسيعي نيز ايجاد مي كند.
به هر حال وقت آن فرارسيده است كه دستگاههاي مسئول با همكاري و هماهنگي شوراهاي شهر و شهرداري ها، مقررات جديدي را براي قانونمند كردن ساخت و ساز در محدوده شهرها به اجرا دربياورند تا در آينده با خسارات و فجايع طبيعي روبه رو نشويم. كما اين كه به علت بارش برف و باران در سال جاري، خطر طغيان رودخانه ها و به تبع آن به خطر افتادن آن تعداد از واحدهاي مسكوني كه به  صورت غيرمجاز در بستر رودخانه ها ساخته شده اند در پيش است.
جواد سفري