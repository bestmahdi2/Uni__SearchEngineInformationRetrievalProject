فرآيند توسعه تكنولوژي نيازمند نظام سازي است
مشكل كنوني ما فرمول و تكنيك ادغام ملاحظات تكنولوژيك است و در اهميت و لزوم مطرح شدن جدي مقوله تكنولوژي اختلافي وجود ندارد.
مهندس اماني- كارشناس دفتر صنايع و معادن سازمان مديريت و برنامه ريزي- با بيان اين مطلب گفت: اين بحث، در برنامه سوم به طور جدي مطرح بوده است و از مهمترين نتايج آن مي توان به مأموريت يافتن سازمان گسترش براي پيگيري صنايع جديد در سطح عملياتي و تأسيس مركز صنايع نوين در وزارت صنايع و معادن، به عنوان يك جايگاه ستادي، جهت برنامه ريزي بلندمدت براي صنعت كشور در راستاي دستيابي به تكنولوژي هاي جديد اشاره كرد.
وي در گفت وگو با مركز مطالعات تكنولوژي دانشگاه صنعتي شريف افزود: بحث تعيين يك متولي در حوزه تكنولوژي، كه در همه حوزه ها نقش آفرين است، بحثي انحرافي است. براي رسيدن به نتيجه مثبت بايد از نظام سازي در اين بخش صحبت شود. ما در گذشته نيز تجربه تأسيس نهادها و مؤسساتي را در جهت توسعه تكنولوژي داشته ايم ولي از آنجا كه اين گونه مراكز،  فاقد حلقه هاي هم افزايي واسطه اي بوده اند، در توسعه تكنولوژي ناكام مانده ايم.
اماني تصريح كرد: اكنون زمان آن رسيده است كه به فكر ايجاد اين نظام و طراحي بسترها و ارتباطات مؤثر در فرآيند توسعه تكنولوژي باشيم. مسأله ما به عنوان سازمان مديريت و برنامه ريزي در درجه اول شكل و ويژگي هاي اين نظام و در مرحله بعد نحوه انعكاس آن در برنامه هاي توسعه كشور است.
وي در ادامه افزود: اين كار از عهده يك كميته خاص، كه در عرض ساير كميته هاي برنامه قرار مي گيرد خارج است. ملاحظاتي از قبيل تكنولوژي يا محيط زيست كه جايگاهي فرابخشي دارند مي بايد از منظري تلفيقي در برنامه لحاظ شوند. متأسفانه از مشكلات بزرگ نظام برنامه ريزي كشور، همين مسأله تلفيق است. عدم تلفيق صحيح برنامه ها و بودجه هاي سالانه باعث مي شود كه يك نگاه كلي بر برنامه حاكم نبوده و شاخص هاي بخشي، در بعضي مواقع با شاخص هاي كلان همخواني نداشته باشند.
مهندس شاهميرزايي- دبير انجمن مديريت تكنولوژي و مدير شبكه تحليلگران تكنولوژي ايران- نيز گفت: مهمترين مسأله اي كه بايد بر آن تأكيد كنيم، آن است كه ما در برنامه هاي گذشته نگاه صحيح و مستقلي كه شايسته اهميت فوق العاده تكنولوژي در همه حوزه ها باشد به اين مسأله نداشته ايم. در نتيجه اين ديدگاه غلط، تكنولوژي هميشه به عنوان زيرمجموعه بخش تحقيقات نگريسته شده است. مثلا در برنامه سوم، تكنولوژي تنها در سه فصل «علوم، تحقيقات و فناوري» ديده شده است و يا در بعضي مواقع تكنولوژي با بحث صنعت خلط شده است. هيچ گاه اقتضائات خاص تكنولوژي براي توسعه آن لحاظ نشده است و اصولا برنامه ويژه اي براي توسعه تكنولوژي نداشته ايم. بر اثر همين ديدگاه، نهادهاي لازم براي توسعه تكنولوژيك نيز در كشور شكل نگرفته است.
وي افزود: نكته ديگر آن است كه اگرچه در كشور حجم قابل قبولي از تحقيقات و مطالعات كاربردي و نظري در حوزه تكنولوژي انجام يافته است ولي اين نظرات يا به مسؤولان منتقل نشده و يا در برنامه انعكاس نيافته است.
بخشي از اين معضل به نظام برنامه ريزي در كشور بازمي گردد.
مدير شبكه تحليلگران تكنولوژي ايران يادآور شد: به عنوان مثال، هم اكنون با همكاري اساتيد و صاحب نظران بيوتكنولوژي «سند ملي توسعه بيوتكنولوژي كشور» تدوين شده است. حال اگر چنين برنامه اي براي اجرا به سازمان مديريت سپرده شود، در كدام يك از كميته ها اجرا خواهد شد؟
وي در پايان گفت: به نظر مي رسد براي لحاظ كردن ملاحظات تكنولوژيك در برنامه هاي توسعه كشور لازم است دفتر يا كميته اي فرابخشي در سازمان مديريت ايجاد شود كه بيشتر نقش برنامه ريزي و هدايت داشته باشد و نه آن كه همتراز با ساير كميته ها به تقسيم بودجه و تخصيص اعتبارات بپردازد.