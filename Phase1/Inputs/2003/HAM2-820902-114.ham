ليگ از هفته دهم، نيم فصل دوم را تجربه مي كند
استقلال با پيكان به صدر مي رود؟
گروه ورزشي: پس از دو هفته تعطيلي بي موقع، ليگ نيم فصل دوم خود را از هفته دهم تجربه مي كند. آيا اين وقفه از زيبايي هاي ليگ خواهد كاست؟ بهر صورت هر هفت بازي اين هفته حساس و سرنوشت ساز است.
استقلال با امير قلعه نويي، نگاهي به صدر جدول دارد،  بازي با پيكان كه شش مسابقه از نه مسابقه خود را واگذار نموده مي تواند سرآغاز اين صدرنشيني باشد البته اگر پگاه در اصفهان سد ذوب آهن شود.
امير قلعه نويي براي رسيدن به خواسته خود و تماشاگران استقلال كاملا مصر است. او براي مقابله با پيكان بازي با سه مهاجم را تمرين كرده است.نفوذ از قلب دفاعي هميشه مشكل ساز پيكان يك حربه ويژه به حساب مي آيد.
غيبت مرتضي كاشي مدافع ملي پوش تيم اميد در اين مسابقه تاثيري مستقيم بر روي كيفيت كار خط دفاعي تيم صنعتي پايتخت مي گذارد.
تنها اميدواري شاگردان ذوالفقارنسب در اين مسابقه مي تواند معطوف به مساله اي روحي و رواني باشد. بيژن هر وقت در بحران قرار گرفته با يك پيروزي دور از انتظار از بحران خارج شده تا خود و تيمش ادامه حيات داده اند. هم اكنون شرايط در تيم پيكان كاملا بحراني است و دكتر نيز با اين وصف آماده يك عمليات انتحاري شده است.
اما در اردوي استقلال بازگشت ستار همداني مي تواند آرامشي بي نظير را هديه كند.
شموشك - پرسپوليس
اكبر ميثاقيان با وسواس فراواني طي دو هفته گذشته بارها تاكتيك مقابله با پرسپوليس را مرور كرده است.وي با تفكر گرفتن ميانه ميدان و بستن روزنه هاي نفوذي در مرحله اول و سپس بازشدن و هجوم به دروازه حريف در مرحله دوم مسابقه خود را با اين تيم آغاز مي كند در مقابل بگوويچ و شاگردانش سرشار از روحيه هستند و پس از پشت سرگذاشتن يك بازي زيبا با برق به نوشهر رسيده اند تا شايد بتوانند بار ديگر كسب دو پيروزي پي در پي را تجربه كنند. حضور عارف محمدوند و سهراب انتظاري با سابقه بازي در يك چنين مياديني در شرايط كنوني به كمك وينگوبگوويچ مي آيد و با توجه به ضعف جناح چپ تيم فوتبال شموشك حضور جواد كاظميان سرعتي در اين منطقه با اضافه شدن حسن خان محمدي تكميل مي شود تا تحركات هجومي پرسپوليس با سانترهاي اين دو بازيكن و سرزني علي دايي در كنار سهراب انتظاري كامل شود. در اين روز رحمان احمدي به همراه محسن بنگر بار ديگر روز پرهيجان و البته پرمسئوليتي را پشت سر خواهند گذاشت.
ذوب آهن - پگاه
سفر چهار روزه ذوب آهن به تهران و همچنين سفر زودهنگام پگاه به شهر اصفهان، تمهيداتي به حساب مي آيد كه مسئولين دو تيم قبل از مسابقه هفته دهم براي تيمهاي خود انديشيده اند.
تنها تفاوت سفر اين دو تيم مي تواند در اين باشد كه ذوب آهن در تهران سه بازي تداركاتي را در دستور كار خود دارد، اما پگاه در اصفهان فقط تمرين كرد.
تيم گيلاني با روي آوردن به سيستم(1-3-2-4)در دو مسابقه پي در پي به پيروزي هاي قابل تحسيني دست يافته است. اين تيم بخصوص در بازي آخر با شكست ديگر تيم مدعي اصفهان يعني سپاهان خط و نشان خود را براي ذوب آهن كشيده است. در مقابل رسول كربكندي پس از پنج هفته پيروزي طي چهارمين هفته قبل از آغاز تعطيلات نيم فصل در برابر حريفانش متوقف شده تا طمع سنگين رقابتهاي ليگ را كاملا بچشد. به نظر مي رسد رسيدن به تعطيلات نيم فصل بيشتر از هر تيمي براي ذوب آهن كارساز واقع شده باشد.
برق - ابومسلم
كسب سه پيروزي،دو تساوي، چهار شكست و تقسيم مكانهاي هشتم و نهم در جدول بواسطه تفاضل گل نقطه مشترك دو تيم برق و ابومسلم از هفته دهم مسابقات ليگ برتر به حساب مي آيد. برق پس از شكست تحقيركننده در برابر پرسپوليس و ابومسلم پس از كسب تساوي با پاس و با بهره گيري از تعطيلات نيم فصل در ورزشگاه حافظيه شيراز رودرروي يكديگر قرار خواهند گرفت.
پاس - فجر سپاسي
رويارويي در تيم نظامي ليگ طي چند سال اخير معمولا به سود طرف شيرازي به پايان رسيده است.
اين دو تيم با اين تفكر هم اكنون در آغاز دور برگشت سومين دوره مسابقات ليگ برتر در ورزشگاه شهيد دستگردي رودرروي يكديگر قرار مي گيرند. غلامحسين پيرواني در آخرين حضور خود در اين ورزشگاه با دستي خالي ورزشگاه دستگردي را ترك كرده است.
استقلال اهواز - سپاهان
سپاهان با بيشترين محروم و مصدوم، شايد به اندازه محرومين و مصدومين تمامي ديگر تيمهاي حاضر در ليگ برتر به شهر اهواز رسيده  است تا نمايشگر بازي دهم خود در مقابل استقلال اين شهر باشد.
در مقابل آبي پوشان اهوازي نيز بتازگي رخت سفر تفريحي و ورزشي به امارات را از تن درآوردند تا دوباره زندگي با و اقعيت ليگ را آغاز نمايند.
محروميت رسول خطيبي و كاخا بالادزه در كنار مصدوميت ادموند بزيك، سعيد رمضاني و محمدرضا مهدوي باعث بهم ريختن تركيب تيم سپاهان شده است.
حضور ناصر حجازي به تنهايي باعث دو برابر شدن حضور تماشاگر و ايجاد شوق و انگيزه مضاعف بر روي سكوهاي ورزشگاه تختي اهواز مي شود.
پيروزي تيم اهوازي در اين ديدار موجب جابجايي چند پله اي آنها مي شود.
سايپا - فولاد
تيم فوتبال سايپا، پس از استقلال اهواز دومين تيمي محسوب مي شد كه پس از گذشت چند هفته از آغاز سومين دوره مسابقات ليگ برتر با جابجايي در سطح كادر فني خود به تيمش يك شوك رواني وارد كرد.
بازگشت دوباره «مي» كه پيش از اين مسابقات هدايت اين تيم تهراني را در تجربيات خود داشت، قطعا موجب تحولاتي مي شود كه بازي با فولاد آنهم در ورزشگاه پير شهر تهران مي تواند نمود عيني آن باشد.
برنامه امروز ليگ برتر
ساعت 30/14، ذوب آهن اصفهان - پگاه گيلان(فولادشهر)
ساعت 30/14، سايپا تهران - فولاد خوزستان (شيرودي)
ساعت 30/14، استقلال اهواز - سپاهان اصفهان(اهواز)
ساعت 30/14، شموشك نوشهر - پرسپوليس تهران(نوشهر)
ساعت 30/14، پاس تهران - فجر سپاسي شيراز(ورزشگاه پاس)
ساعت 30/14، برق شيراز - ابومسلم خراسان(شيراز)
ساعت 30/14، استقلال تهران - پيكان تهران(آزادي)