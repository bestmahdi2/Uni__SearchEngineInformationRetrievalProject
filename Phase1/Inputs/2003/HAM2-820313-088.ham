به دليل توسعه ساختمان فيلمخانه ملي و احداث مدرسه آل احمد
هويت تاريخي مجموعه باغ فردوس در آستانه تخريب است
گروه شهري: هويت تاريخي و فرهنگي مجموعه قديمي باغ فردوس تهران به دليل احداث ساختمان فيلمخانه ملي و پروژه ساخت مدرسه جلال آل احمد، رو به نابودي است.
به گزارش «ميراث خبر»، مهندس «اسكندر مختاري» معاون حفظ و احياي ميراث فرهنگي استان تهران با اعلام اين مطلب و ابراز نگراني از نابودي هويت مجموعه تاريخي باغ فردوس افزود: «علي رغم اعتراض ها و هشدارهاي مكرر سازمان ميراث فرهنگي در سال هاي گذشته، ساختمان فيلمخانه ملي بدون توجه به مقررات و ضوابط ميراث فرهنگي در مجموعه تاريخي باغ فردوس تهران احداث شد.»
وي گفت: «در حال حاضر توسعه اين ساختمان و احداث بناي جديد مدرسه جلال  آل احمد بدون اخذ مجوزهاي لازم از ميراث فرهنگي آغاز شده است كه در صورت ادامه اين روند و بي توجهي مسئولان فيلمخانه و آموزش و پرورش از هويت باغ فردوس چيزي باقي نمي ماند.»
مجموعه تاريخي باغ فردوس پيش از انقلاب اسلامي در فهرست آثار ملي ثبت شده و بر اساس قوانين مصرح، اعمال هرگونه تغيير در بافت هاي تاريخي ثبت شده، بايد پس از اخذ مجوز از ميراث فرهنگي صورت گيرد.
مختاري در اين مورد گفت: «نزديك به هشت سال است كه عمليات عمراني احداث ساختمان فيلمخانه ملي بدون توجه به ارزش هاي تاريخي آن انجام مي شود و طي اين سال ها، ميراث فرهنگي همواره سعي كرده كه اين مسأله را مسالمت آميز و از طريق گفت وگو حل كند، اما بي توجهي به ارزش هاي تاريخي و ادامه تعرض آشكار به حريم باغ فردوس، همچنان ادامه دارد و ميراث فرهنگي براي دفاع از سرمايه ملي و حفظ هويت تاريخي و فرهنگي، سكوت بيشتر در اين زمينه را جايز نمي داند.»
وي، احداث مدرسه آل احمد توسط سازمان نوسازي آموزش و پرورش استان تهران را عامل مؤثر در افزايش مشكلات اين منطقه عنوان كرد و گفت: «كارشناسان ميراث فرهنگي هنوز نمي دانند مدرسه اي كه قرار است در يك باغ تاريخي داراي ارزش هاي فرهنگي احداث شود، چند طبقه است و چه ويژگي هايي دارد. در همين حال مسئولان مربوطه از دادن هرگونه اطلاعات در اين زمينه خودداري مي كنند.»
وي همچنين ضمن انتقاد از برخورد يك سويه سازمان نوسازي مدارس استان تهران و معاونت سينمايي وزارت ارشاد، عمليات عمراني اين مركز را غيرقانوني و فاقد مجوز قانوني از ميراث فرهنگي خواند و افزود: «هيچ يك از بناهايي كه توسط اين ارگان ها در منطقه باغ فردوس تهران احداث شده، مورد تأييد ميراث فرهنگي نيست و بايد تمام عمليات عمراني در اين منطقه متوقف شود.»
اين مقام مسئول، احداث ساختمان هاي مذكور در مجموعه تاريخي باغ فردوس را مغاير با كنوانسيون 1982 فلورانس دانست و تصريح كرد: «بر اساس اين كنوانسيون باغ هاي تاريخي همانند بناهاي تاريخي، واجد ارزش هاي فرهنگي هستند و بايد مطابق منشورهاي حفاظت از بناهاي تاريخي با آنها برخورد شود و محافظت از آنها قوانين خاصي را طلب مي كند.