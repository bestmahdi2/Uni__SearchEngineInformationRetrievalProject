تعداد كاربران اينترنت در ايران به 2/3 ميليون نفر رسيد
فيلترگذاري سايت هاي غيرمجاز آغاز شد
تعداد كاربران اينترنت در ايران با رشد حدود 90 درصد نسبت به سال 1380 از 7/1 ميليون به 2/3 ميليون نفر در پايان سال 1381 افزايش يافت.
به گزارش ايسنا دكتر«احمد معتمدي»، وزير پست و تلگراف و تلفن گفت: علت اين رشد تأكيد جدي بالاترين مقامات نظام بر توسعه فناوري اطلاعات، مصوبات مؤثر مجلس شوراي اسلامي و شوراي عالي انقلاب فرهنگي است و افزود: «برخلاف نظر برخي افراد كه فكر مي كنند راه توسعه فناوري اطلاعات در كشور حركت بي ضابطه است، ما اعتقاد داريم كه شرط اصلي توسعه اين فناوري، حركت قانونمند است و افزايش چشمگير كاربران در سال گذشته، مؤيد اين نگرش است.»
از سوي ديگر، معاون مخابراتي وزير پست و تلگراف و تلفن گفت: در هفته هاي اخير برخي از سايت هاي غيرمجاز كه اقدام به انتشار مطالب غيراخلاقي به همراه مطالب سياسي داشته اند، توسط شركت مخابرات فيلترگذاري شده است.
مهندس «مسعود داوري نژاد» در گفت وگو با ايسنا درباره فيلتر شدن برخي سايت ها توسط شركت مخابرات، توضيح داد: «فيلترينگ دو زاويه بحث دارد كه بخشي مربوط به سايت هاي سياسي و بخشي ديگر مربوط به سايت هاي ضد اخلاقي مي شود.»
وي افزود: سايت هايي كه مسايل ضداخلاقي را رواج مي دهند، اغلب با پرداخت پول قابل دسترسي هستند، اما براي انجام تبليغات، صفحه هايي مربوط به سايت خود را به صورتي كه قابل دسترسي براي عموم باشد، در سايت ها به نمايش مي گذارند. در دنيا نيز اغلب حساسيت ها بر روي اين تبليغات است، چرا كه تعداد آنها چندين هزار است و مانند قارچ هر روز انتشار پيدا مي كنند.»
وي گفت:برخي ديگر از سايت هاي غير مجاز مربوط به سايت هاي سياسي است كه برخي با نام هاي مذهبي، افراد مذهبي و سياسي كشور را به طرز قبيحي مورد تمسخر قرار مي دهند كه البته تعداد چنين سايت هايي زياد نيست و عمدتاً ايراني هستند و در هفته هاي اخير توسط شركت مخابرات فيلترگذاري شده اند.»
مهندس داوري نژاد تصريح كرد: در اين رابطه شركت مخابرات در حال خريداري نرم افزارهاي ويژه اي است كه مي تواند به صورت حرفه اي چنين سايت هايي را فيلترگذاري كند و ظرف يك تا دو ماه آينده اين اقدام صورت مي گيرد.