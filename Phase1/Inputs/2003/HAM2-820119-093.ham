تدارك ايران براي مهار آلودگي هاي زيست محيطي جنگ خليج فارس
گروه شهري: محيط زيست ايران تاكنون از خطر آلودگي ناشي از جنگ عراق مصون مانده است.
معاون محيط زيست انساني سازمان حفاظت محيط زيست به خبرنگار ما گفت: تاكنون هيچ گزارشي كه حاكي از آلودگي قابل توجه براي محيط زيست كشور باشد، دريافت نشده است.
دكتر يوسف حجت با بيان اينكه احتمالا با حركت جنگ به عمق عراق خطر آلودگي براي كشور ما كمتر مي شود افزود:  در روزهاي اول جنگ آلودگي so2 «دي اكسيد گوگرد» ناشي از سوخت نفت در شهرهاي آبادان و خرمشهر 3 برابر بيش از حد استاندارد بود كه با توجه به اينكه معمولا متوسط آلودگي در اين مناطق زير استاندارد بوده، حد بالا و غير متعارفي نمي باشد.
وي خاطرنشان كرد: تاكنون 6 ايستگاه مجهز اندازه گيري آلودگي در مرزهاي كشور ايجاد شده كه به طور مرتب كيفيت آب و خاك مناطق مرزي را اندازه گيري مي كنند.
حجت در پاسخ به سئوالي درباره خطر آلودگي هاي ناشي از احتمال كاربرد سلاح هاي شيميايي و هسته اي در جنگ كنوني نيز گفت: اگر چنين تسليحاتي در بغداد به دليل بعد مسافت، مورد استفاده قرار گيرد خطري براي مرزهاي ما ندارد ولي هجوم پناهندگان مبتلا به چنين آلودگي هايي مي تواند براي مرزهاي ايران خطرساز باشد.
وي در عين حال گفت:  ستاد بحران مجهزي براي مقابله با آلودگي هاي ناشي از جنگ با امكانات كافي در وزارت بهداشت تدارك ديده شده است.
معاون سازمان محيط زيست همچنين افزود: با هماهنگي هاي انجام شده با ساير دستگاههاي ذيربط مانند وزارت نفت، سازمان انرژي اتمي ستاد مشترك ارتش و سازمان بنادر و كشتيراني، آلودگي هاي متعارف مثل آلودگي نفتي ناشي از سوخت يا نشت نفت به آب و خاك منطقه و نيز آلودگي هاي غيرمتعارف مثل آلودگي شيميايي، ميكروبي و اتمي توسط اين دستگاهها اندازه گيري مي شود.
وي در پاسخ به سئوالي درباره اقدام هاي عملي ايران براي مقابله با آلودگي هاي احتمالي جنگ بر محيط زيست كشور گفت:  در حال حاضر تيم هاي كاري براي پاكسازي آلودگي هاي احتمالي ناشي از جنگ تدارك ديده شده است.