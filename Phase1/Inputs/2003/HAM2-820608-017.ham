پليس اسكاتلند در جستجوي سرنخ هاي سرقت بزرگ دروملنريگ
تصوير سارقان
پليس اسكاتلند ديروز تصاويري از دو سارق منتشر كرده است كه تابلوي معروفي از لئوناردو داوينچي را از قصري در دامفريز و گالوي ربوده اند.
به گزارش بي بي سي تابلوي مذكور روز چهارشنبه توسط دو سارق كه به عنوان بازديدكننده به قصر دروملنريگ وارد شده بودند، به سرقت رفت.
تصاوير منتشر شده توسط پليس شامل تصويري از سارقان در حال خريد خودرويي است كه پس از سرقت سوار بر آن از محل گريخته اند.
خودروي مذكور كه يك گلف جي تياي است چند ساعت پس از سرقت در جنگلي در نزديكي قصر در حالي پيدا شد كه توسط سارقان رها شده بود. تحقيقات پليس بر روي خودرو ادامه دارد.
تصوير منتشر شده ديگر از دوربين هاي مداربسته قصر گرفته شده است و سارقان را درحالي نشان مي دهد كه صورت خود را از دوربين پنهان كرده اند.
تصوير سوم سارقان را در حال گريختن از محل سرقت با خودرو نشان مي دهد.
سرقت تابلوي مريم و صليب كه ارزش آن بين 25 تا 50 ميليون پوند تخمين زده مي شود، يكي از مهمترين سرقت هاي هنري 70 سال اخير است.
سارقان پس از برداشتن تابلو با نگهبان زن قصر درگير شده اند و پس از غلبه بر او از محل گريخته اند.
پليس سرگرم تحقيقات بيشتر روي خودروي يافته شده و جستجو براي يافتن نشانه اي از خودروي ديگري است كه سارقان با آن گريخته اند.
يك كارآگاه متخصص سرقت هاي هنري مي گويد: باتوجه به شباهت هاي موجود ميان اين ماجرا و سرقت تابلوي موناليزا، ارزش اين تابلو نبايد دست كم گرفته شود.
پليس محلي عقيده دارد سارقان قبلا هم در محل قصر حضور يافته اند.
اثر داوينچي كه به عقيده كارشناسان بين سال هاي 1500 تا 1510 كشيده شده است، حضرت مريم را نشان مي دهد كه مسيح(ع)را در آغوش دارد. مسيح در اين تصوير شيئي شبيه صليب در دست دارد كه يادآور ماجراي مصلوب شدن اوست.
قصر دروملنريگ به يكي از ثروتمندترين مردان اسكاتلند تعلق دارد.