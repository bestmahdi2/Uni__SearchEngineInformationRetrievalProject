گزارشي از وضعيت رشته پزشكي در دانشگاههاي كشور
پر از مشكل،خالي از انگيزه
گزارش: لادن كريمي
از ميان يك ميليون و چهارصدهزار نفر شركت كننده در كنكور سراسري سال 1382 حدود 450 هزار نفر در كنكور تجربي شركت كرده اند كه از اين تعداد تنها 1820 نفر توانستند وارد رشته پزشكي شوند البته با احتساب تمام سهميه ها.
دانشجويان پزشكي سه سال درس هاي علوم پايه را مي خوانند و از سال چهارم، وارد بيمارستان ها مي شوند كه در اين ميان دو سال به صورت استيجر و دو سال به عنوان انترن در بيمارستان ها، پزشكي را به صورت عملي ياد مي گيرند. پس از هفت سال، بايد 2 سال از طرح خود را بگذرانند و سپس به عنوان يك پزشك عمومي وارد جامعه شوند، اگر در تخصص پذيرفته شوند چهار سال نيز دوران تخصص خود را مي گذرانند كه از همان سال اول به عنوان رزيدنت در بيمارستان ها كار مي كنند و اگر بخواهند فوق تخصص بخوانند...
تنها چيزي كه موجب مي شود دانشجوي پزشكي پس از اين همه سال درس خواندن و كار سخت دلسرد نشود، انگيزه قوي و اميد به آينده اي بهتر است.
در اين گزارش سعي شده مشكلات دانشجويان رشته پزشكي از ابتدا تا انتها مورد بررسي قرار گيرد.
ترم اول: بيوشيمي
ترم اول دانشگاه در رشته پزشكي نيز مثل ساير رشته ها با درسهاي عمومي آغاز مي شود فقط چند واحد درس تخصصي تا دريابيم دانشگاه با دبيرستان فرق مي كند. اولين درس تخصصي دانشجويان پزشكي شش واحد بيوشيمي است كه معمولا چند استاد اين رشته را تدريس مي كنند.
آناهيتا معصومي، دانشجوي ترم پنجم رشته پزشكي درباره درس بيوشيمي ترم يك مي گويد: استادها مي آمدند، مي گفتند و مي رفتند و ما همه فقط به آنها نگاه مي كرديم. با اين حساب كه استادان رشته بيوشيمي درس هاي خود را در شرايطي ارائه مي كنند كه نمي دانند ما در دبيرستان تا چه حد به مباحث مرتبط تسلط داشته ايم. ضمن اين كه در بسياري مواقع نمي دانستيم استاد چه چيزي مي گويد.
دانشگاه علوم پزشكي زنجان،داراي شش استاد بيوشيمي است. پورياتبريزيان، دانشجوي ترم يك پزشكي زنجان در اين باره مي گويد: ما شش واحد بيوشيمي داريم كه شش استاد  آن را تدريس مي كنند در حالي كه همه جا دو يا سه استاد واحد بيوشيمي را تدريس مي كنند.
البته اين موضوع در نوع خودش جالب است...
شيما  عرضي دانشجوي ترم يك دانشگاه آزاد، استادها را در اين كه دانشجويان دشوارتر رشته بيوشيمي را فرا مي گيرند بي تقصير مي داند و مي گويد: استادها خوب مي دانند كه ما در دوران دبيرستان چه چيزهايي خوانده ايم و چقدر به موضوع تسلط داريم ولي جنس درس ها جور ديگري است. حجم درس ها زياد شده و با دبيرستان فرق مي كند به همين خاطر بايد بيشتر بخوانيم.
دكتر مهيار جان احمدي، دانشيار دانشگاه شهيد بهشتي، معتقد است كه بايد آموزش پزشكي و درس هاي مربوط به آن از دبيرستان تا دانشگاه به طور دائم صورت پذيرد و نبايد وقفه اي بين آن ها احساس شود عدم هم خواني بين دانشگاه و آموزش و پرورش موجب شده است كه اكثر استادان اطلاعي از سطح آگاهي هاي يك دانشجوي ترم يك نداشته باشند يعني ما نمي دانيم كه يك دانشجوي ترم جديد رشته پزشكي تا چه حد در باره زيست شناسي و يا شيمي مي داند در صورتي كه بايد اين آموزش از دبيرستان به دانشگاه به طور دائم صورت پذيرد يعني دانشجو ادامه مباحثي را كه قبلا خوانده، بخواند.
حجم زياد درس هاي علوم پايه و دير آغاز شدن علوم باليني دانشجويان پزشكي را پس از يك مدتي خسته و بي انگيزه مي كند.
حجم زياد، وقت و كاربرد كم
اكثر دانشجويان علوم پايه از حجم فوق العاده زياد درس ها ناراضي هستند و هنگامي كه وارد علوم باليني مي شوند بايد دائم به كتاب هاي خود مراجعه كنند سعيده  عليپور، استيجر بخش روان، ضمن بيان مطالب فوق، مي گويد: درس هاي علوم پايه را فقط بايد حفظ كرد، و امتحان داد و نمره گرفت. بقيه دانشگاه ها و از آن همه درس و مطلب جديد علمي كه خواندي در علوم باليني خيلي كم استفاده مي شود...
دكتر حسيني، استاديار بخش زنان است وي عقيده دارد كه دانشجويان بسياري از مطالب را فراموش مي كنند تازه وقتي به بيمارستان مي آيند ارزش درس هاي علوم پايه را مي فهمند آن موقع مجبور مي شوند به كتاب هايشان برگردند و مي خواهند تئوري و عملي را هم زمان با هم ياد بگيرند به همين دليل است كه بازده آنها پايين مي آيد و هر دو گروه خسته مي شوند...
از طرفي به خاطر مسلط نبودن بسياري از دانشجويان رشته پزشكي به زبان انگليسي، خيلي كم به كتاب ها و منابع انگليسي مراجعه مي كنند. و اين موضوع موجب شده است كه عملكردشان به روز نباشد.
انگيزه براي زبان انگليسي
باتوجه به اين كه مباحث علم پزشكي دائما در حال تغيير است و با پيشرفت زيادي روبه روست تسلط دانشجويان و استادان به زبان انگليسي لازم و ضروري است ولي اين كه دانشجويان تا چه حد به متن ها و منابع انگليسي مراجعه مي كنند بحث ديگري است.
بهزاد اسفندي دانشجوي سال آخر رشته پزشكي، دليلي براي خواندن متن انگليسي نمي بيند: « به خاطر محدوديت وقت و مشغله زياد و انگيزه كم دليلي براي خواندن text نمي بينم.»
ابراهيم عظيم زاده در حال خواندن يك مقاله انگليسي براي امتحان تخصص است: «يكي از شرط هاي قبولي در تخصص داشتن يك مدرك معتبر زبان است و با اين همه كلاس، اكثر دانشجويان مي توانند حداقل در خواندن و ترجمه كردن كتاب، انگليسي پيشرفت كنند ولي هيچ انگيزه اي براي مراجعه به اين متون ندارند اگر استادي كه به طور دائم از او راهنمايي مي خواهند موضوع تحقيق از يك متن انگليسي بدهد بسياري از دانشجويان سراغ آن استاد نمي آيند.
دكتر مهيارجان احمدي، مدير گروه فيزيولوژي دانشگاه شهيدبهشتي تسلط دانشجويان به زبان انگليسي را خوب مي داند ولي: «حتي اگر دانشجويان به زبان انگليسي تسلط داشته باشند كه اكثرا دارند، انگيزه اي براي استفاده از منابع خارجي ندارند و به سراغ منابع ترجمه شده مي روند. دانشگاه نيز از نياز جامعه اطلاعي ندارد، ارتباطش با جامعه كم است و ديگر اطلاعاتش به روز نيست. بايد حداقل اطلاعات اعضاي هيات علمي را به روز كرد.»
ولي او سطح علمي دانشجويان پزشكي از دانشجويان ديگر كشورها را در بعضي مواقع بهتر نيز مي داند: «دانشجويان ما بيشتر از دانشجويان ديگر كشورها مي دانند ولي دانسته هايشان عمق ندارد، آن ها به عمق يك مسئله مي پردازند ولي ما به مسائل زيادي به صورت سطحي مي پردازيم.»
ولي مشكل اصلي در رشته پزشكي، بي انگيزه بودن دانشجوها است كه هيچ اميدي به آينده شغلي خودشان ندارند.
براساس آمار اشتغالزايي وزارت بهداشت درمان و آموزش پزشكي 2317 پزشك عمومي و 778 نفر پزشك متخصص در سال گذشته جذب بازار كار شدند كه اين تعداد نسبت به پذيرش بالاي پزشكي در سال گذشته كم است.
دراين ميان دانشگاه علوم پزشكي اصفهان با 410 پزشك عمومي و دانشگاه علوم پزشكي شهيدبهشتي با 239 پزشك متخصص بيشترين آمارها را به خود اختصاص داده اند.
اين در حالي است كه بازار كلاس  هاي كنكور و كتاب هاي تست براي امتحان تخصص در محافل پزشكي بسيار داغ است و همه مي خواهند به تخصص بروند و به علاقه و انگيزه شان كاري ندارند.
آرش حسن پور كه بدون هيچ علاقه اي به پزشكي آمده و در حال حاضر نيز سخت در تلاش است تا بتواند وارد تخصص شود مي گويد: «من دوست داشتم فوتباليست شوم ولي خانواده ام خواست كه من دكتر بشوم و من هم مجبور به تحصيل در اين رشته شدم. اصلا پزشكي را دوست نداشتم الان هم ندارم چون آدم دير به پول مي رسه، ولي با اين وجود حالا كه اين راه را آمدم بايد تا آخرش برم چون جرات اين كه همين جا ولش كنم و بروم دوباره از صفر شروع كنم ندارم.»
دكتر رحيمي، استاديار دانشگاه است و در بخش داخلي يكي از بيمارستان هاي تهران در حال بحث كردن بر سر مباحث امتحان با دانشجويان است: « مشكل ترين رشته، رشته پزشكي است. بچه ها با هزار كلاس كنكور و سختي وارد مي شوند و كنار كسي مي نشينند كه نصف زحمت هاي آن ها را هم نكشيده  بعد مي آيند بيمارستان و بايد بالاي سر مريضي بروند كه معتاد و قاتل و زنداني و خلاصه همه كاره است خوب همه اين ها بچه ها را دلسرد مي كند.»
وي در حالي كه مريض هايي را كه چند نگهبان دارند به من نشان مي دهد مي  گويد: «ما معجزه كرديم. نخبه ترين دانشجويان و با انگيزه ترين افراد وارد دانشگاه مي شوند و ما بعد از هفت سال، يك سري جوان هاي بي انگيزه وبي هدف و افسرده را به عنوان دكتر تحويل جامعه مي دهيم و مي گوييم برو كار پيدا كن.»
بهزاد اسفندي كه ماه هاي آخر دوران انترني خود را مي گذراند مي گويد: «بعد از فارغ التحصيلي تازه مشكلات شروع مي شود. هر چه قدر دوران دانشجويي طول بكشد بهتر است. تازه اگر متاهل باشي تمام مشكلات چند برابر مي شود، مدت زمان طولاني كه تحصيل مي كنيد آن هم درس هايي كه چندان فايده اي ندارد. حقوق كم، ساعت كاري بالا، آن هم براي فردي كه جامعه به او به چشم يك پزشك نگاه مي كند و از او توقع دارد.»
پزشكي آزاد
عاطفه معتمدي سال سوم پزشكي دانشگاه آزاد است. مي گويد: به طور كلي دانشجويان دانشگاه آزاد انگيزه بيشتري دارند چون شهريه مي دهند، داراي انگيزه بالايي هستند و حجم درس  آنها را نااميد نمي كند. ابتداي تحصيل در پزشكي همه از اين كه سراسري قبول نشده اند ناراحتند و توقع ديگري از دانشگاه آزاد داشتند ولي وقتي وارد مي شوند، مي فهمند كه از نظر علمي تفاوتي با دانشجويان سراسري ندارند.
دكتر فاطمه خاطفي، عضو كميسيون بهداشت، درمان و آموزش پزشكي مجلس، عدم امنيت شغلي و بي انگيزه بودن دانشجويان را مكمل يكديگر مي داند. وي مي گويد: بي انگيزه بودن و نبود امنيت شغلي از يكديگر جدا نيست و اين مسئله نيز ويژه دانشجويان پزشكي نيست. با توجه به برنامه سوم توسعه و واگذاري بعضي از بخش ها به واحدهاي خصوصي در همه ابعاد جامعه ما با مشكل روبه رو شده ايم. بنابراين نبود انگيزه نيز ويژه جامعه پزشكي نيست. شايد دانشجويان دانشگاه آزاد چون پول مي دهند انگيزه شان بالاست ولي بعد از فارغ التحصيلي چندان تفاوتي با هم ندارند و اين ها احتياج به بحث هاي جامعه شناسي دارد. مثلاً سن ورود بيشتر دختران به دانشگاه ها، چون گرايش دختران به درس خواندن بيشتر است و در نتيجه بيشتر از پسران وارد دانشگاه مي شوند، بنابراين وقتي بين دو گروه جنسي اين همه تفاوت است، مسلماً اين تفاوت در جامعه هم وجود دارد.
وي مشكلات را به صورت زنجيري به هم پيوسته بيان مي كند: تنها بحث امنيت شغلي نيست، چرا كه بسياري از دانشجويان، تمايلات خودشان را براي كسب علم از دست داده اند.
بخشي از اين مسئله به نحوه مديريت ها برمي گردد. همين افراد براي كار وارد جامعه مي شوند تعهدات كاري آنان نيز دائم كمتر مي شود و حتي مدت كار مثبت روزانه تا 20 دقيقه نيز تقليل يافته است.
نماينده مردم مشهد در مجلس شوراي اسلامي در ادامه سخنانش دانشجويان پزشكي را جدا از اين جامعه نمي داند و مي گويد: كسي كه با هوش بالا وارد رشته پزشكي مي شود و درس مي خواند و وقتي واردبازار كار مي شود اگر شانس بياورد و كاري پيدا كند با حداقل حقوق دريكي از بنگاه ها و درمانگاه ها مشغول خواهد شد و در همين جامعه فردي را مي بيند كه بدون ذره اي تحصيلات و مدتي كوتاه چند برابر درآمد يك پزشك را به دست مي آورد و اين عدالت اجتماعي نيست و اين ها همه موجب درهم شكسته شدن انگيزه ها مي شود و فرد نااميد مي شود.