محمد رضا طالقاني:
بودجه كشتي مناسب رفع مشكلات نيست
گروه ورزشي: محمدرضا طالقاني رئيس فدراسيون كشتي در ادامه سفرهايش به استان هاي مختلف كشور در كرمان كلنگ پانزدهمين خانه كشتي را به زمين زده است. طالقاني سخت معتقد است راه اندازي خانه هاي كشتي در كشور مي تواند از افت ورزش كشتي جلوگيري نمايد.
او ديروز بازهم از بودجه اختصاص يافته به كشتي اظهار نگراني كرد و صريحا گفت: اين بودجه كم است ومناسب رفع مشكلات نيست.
طالقاني اضافه كرد: 40 تيم به مسابقات جهاني و آسيايي اعزام شده اند كه با درنظر گرفتن اجراي ساير برنامه هاي فدراسيون كشتي، تاكنون بيش از 790 ميليون تومان هزينه شده است. اين در حالي است كه مبلغ درخواستي اين فدراسيون 2 ميليارد تومان و بودجه در نظر گرفته شده رقمي معادل 753 ميليون تومان است كه تا همين جاي كار 37 ميليون تومان كسري در اعتبار كشتي مشهود است. اينكه طالقاني كلا انسان خوشبيني است و با شرايط مالي سخت تر از اين هم مي سازد، امتياز بزرگي براي اهالي كشتي است اما نگاه واقع بينانه و منطقي اين است كه در كمتر از 10 ماه تا شروع بازي  هاي المپيك و حجم فراوان برنامه هاي تداركاتي در راه آماده سازي كشتي گيران رده هاي مختلف تيم ملي و حضوردرپيكارهاي گزينشي، دغدغه طالقاني وهمكارانش در اين فدراسيون بابت كسري بودجه و مشكلات مالي به طور معقول وعادلانه هر چه زودتر مورد توجه مسئولين عالي رتبه ورزش قرار گيرد. بدنيست به اين نكته اشاره شود كه در كشتي آماتوري ما امروز قيمت هر عدد تشك كشتي 6 ميليون تومان است. حال طالقاني چگونه مي تواند چنين حجم عظيمي از برنامه هاي كشتي را با 750 ميليون تومان بودجه به سرانجام برساند؟ نگراني بزرگ كشتي اين است.