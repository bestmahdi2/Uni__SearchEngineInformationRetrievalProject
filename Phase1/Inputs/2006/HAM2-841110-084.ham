ايران در انتقال مجروحان حوادث جزو آخرين كشورهاي دنياست
نايب رئيس كميسيون بهداشت و درمان مجلس شوراي اسلامي با اشاره به اختلافات وزارت بهداشت و جمعيت هلال احمر در خصوص مديريت حوادث جاده اي، گفت: ايران به لحاظ انتقال مجروحان حادثه ديده به مراكز درماني جزو آخرين كشورهاي دنياست.
دكتر علي باغبانيان در گفتگو با خبرنگار اجتماعي خبرگزاري مهر افزود: 10 درصد مجروحان در حين انتقال به بيمارستانها جان خود را از دست مي دهند، در صورتي كه اين ميزان در ديگر كشورها نظير ژاپن كمتر از يك درصد است.
عضو كميسيون بهداشت و درمان مجلس افزود: مشكلات ناوگان اورژانس، مديريت آن و كمبود نيروهاي انساني به گونه اي است كه در صورت عدم همكاري هلال احمر تعداد مرگ و مير و مجروحان بسيار بيشتر از تعداد كنوني بود.وي با بيان اينكه فعاليت جمعيت هلال احمر غيرانتفاعي بوده چون براي امدادرساني هاي خود هيچ وجهي از مردم دريافت نكرده است، گفت: با توجه به اينكه سالانه 26 تا 27 هزار مرگ و مير و 340 هزار مجروح به علت وقوع تصادفات جاده اي در كشور اتفاق مي افتد، فعاليت اين جمعيت باعث شده كه با انتقال آنها به بيمارستان از افزايش مرگ و مير جلوگيري شود.
نايب رئيس كميسيون بهداشت مجلس با بيان اينكه اساسنامه هلال احمر را مجلس شوراي اسلامي تصويب كرده كه بر اساس آن اختيارات و امكاناتي هم به اين مجموعه اضافه شده است، گفت: اما پيش از اين وزير بهداشت رئيس جمعيت هلال احمر را انتخاب مي كرد.وي گفت: بر اساس اساسنامه هلال احمر مصوب مجلس در سال 82 انتخاب رئيس هلال احمر از سطوح پايين به بالا صورت مي گيرد، به گونه اي كه به ترتيب با تشكيل و انتخاب هيئت مديره، رئيس هيئت مديره، هيئت مديره شهرستانها، هيئت مديره استانها، هيئت و شوراي مركزي، رئيس جمعيت نيز انتخاب مي شود.
باغبانيان با بيان اينكه ايران آخرين عضوي است كه روند جديد انتخاب رئيس جمعيت هلال احمر را در فدراسيون هلال احمر و صليب سرخ جهاني پذيرفته است، گفت: هلال احمر موسسه اي غير دولتي است و اگر دولتي باشد بي طرفي فعاليتهاي آنها زير سئوال مي رود.وي در مورد فعاليت هلال احمر در زمينه امداد رساني جاده اي كشور گفت: تاكنون عملكرد هلال احمر در مورد حوادث جاده اي كشور در زمينه اورژانس جاده اي و انتقال مجروحان بسيار موفق تر از وزارت بهداشت بوده است، حتي مكانهايي كه وزارت بهداشت در آنجا پايگاهي نداشته را تحت پوشش قرار داده است.