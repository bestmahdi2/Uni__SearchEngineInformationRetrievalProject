مرور جشنواره 24
آينه
امروز: آفسايد
سعيد مروتي
اگر هم فيلم را در جشنواره نديده باشيد حتماً داستان آن را شنيده ايد. آفسايد درباره دختراني است كه قصد دارند بازي تيم ملي فوتبال را در استاديوم آزادي تماشا كنند. اين كه آفسايد فيلم خوبي شده فقط يكي از دلايلش اين است كه پناهي فيلمساز خوبي است. دلايل ديگري هم وجود دارد كه يكي از آنها شناخت پناهي از فوتبال است. او شايد عشق فوتبال نباشد ولي اين ورزش پرطرفدار را خوب مي شناسد. ماجرا هم محدود به آفسايد نيست. در فيلم مهجور آينه هم مي شود ردپاي فوتبال را مشاهده كرد. زمان فيلم دقيقاً 90 دقيقه است؛(به اندازه زمان بازي فوتبال). فيلم هم به دو نيمه كاملاً متمايز از هم تقسيم مي شود(نيمه اول و نيمه دوم يك بازي)و هم اين كه با سوت آغاز بازي ايران- كره جنوبي(جام ملتهاي آسياي 1996)شروع و با پايان بازي، فيلم هم تمام مي شود. همه اين ها هم در فيلم ديده و شنيده مي شود. مثل پسربچه اي كه با ذوق زدگي وارد كادر مي شود و خبر از يكي از گل هاي ايران مي دهد: ماشاءالله علي دايي باز هم گل زد. قرمزته! اينها را گفتم تا بدانيد پناهي قبلاً هم نشان داده كه به فوتبال علاقه مند است. آفسايد فيلم خوبي است. از بهترين هاي جشنواره امسال كه البته بهترين فيلم پناهي نيست؛ چرا كه طلاي سرخ با فاصله اي قابل توجه از ديگر ساخته هاي پناهي، همچنان بهترين فيلم اوست. منتها آفسايد دشوارترين فيلم پناهي است. بايد واقعاً فيلمساز باشي تا بتواني در چنين فضايي و بدون آن كه يك لحظه بازي را نشان بدهي، فيلمي جذاب و ديدني بسازي. پناهي خوشبختانه فيلمساز است. فيلم نمونه مثال زدني شناخت كارگردان از موضوع و تسلط و اشراف اش بر ابزارهاي بياني اش است. مثال هم لازم نيست ولي اگر خيلي اصرار داريد، به كاركرد سرود اي ايران در سكانس پاياني فكر كنيد.