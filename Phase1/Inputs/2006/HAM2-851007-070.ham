علمي فرهنگي
26هزار مدرسه بايد مقاوم  شوند



ايرنا: معاون عمراني وزارت آموزش وپرورش و رئيس سازمان نوسازي، توسعه و تجهيز مدارس كشور گفت: بيش از 26هزار مدرسه در سطح كشور نياز به مقاوم سازي دارد.
حبيب اله بوربور افزود: اين تعداد مدرسه با ظرفيت 126هزار كلاس درس بايد ظرف 3سال آينده مقاوم سازي شود.
وي اعتبارات سال جاري بخش مقاوم سازي مدارس كشور را حدود 200ميليارد ريال اعلام كرد و افزود: متاسفانه اعتبارات مقاوم سازي مدارس براي تخريب و نوسازي مدارس هزينه شده است.
بوربور تصريح كرد: از اين ميزان حدود 160ميليارد ريال براي تخريب و نوسازي مدارس هزينه شده و تنها حدود 40ميليارد ريال آن براي اجراي طرح مقاوم سازي هزينه شده است.
نياز مدارس كشور به 90هزار مربي پرورشي
مهر: رئيس سازمان دانش آموزي از كمبود 90 هزار مربي پرورشي در مدارس دوره هاي مختلف تحصيلي در كشور خبر داد.
نبي الله احمدي افزود: حضور مربي پرورشي در مدارس نقش مؤثري در نحوه ارتباط مسئولان محيط آموزشي با دانش آموزان دارد و اين كمبود نقص بزرگي در مدارس كشور است.
وي افزود: در چند سال اخير حضور مربيان پرورشي در مدارس كشور سبب ظهور و بروز خلاقيت هاي بسياري از دانش آموزان شده است و ادامه اين روند مي تواند در تعيين سرنوشت دانش آموزان مؤثر باشد.
احمدي خاطرنشان كرد: كمبود مربيان مختلف پرورشي، ورزشي و بهداشتي در مدارس كشور به شدت احساس مي شود و نيروهاي مورد نياز مدارس بايد به سرعت تامين شود.
وي در ادامه كمبود مربيان تربيت بدني را يكي از دلايل كم رونقي ورزش در مدارس كشور برشمرد و گفت: مدارس استان تهران 18 هزار مربي تربيت بدني نياز دارد كه از اين تعداد 9 هزار نفر از مراكز تربيت بدني تامين شده و 9 هزار مربي ديگر نيز مورد نياز است.
اين مسئول بر نياز دانش آموزان به تربيت و سلامتي در كنار آموزش تاكيد كرد و يادآور شد: وجود اين عناصر در كنار يكديگر مي تواند نسلي سالم، با نشاط و با اخلاق اسلامي به جامعه آينده تحويل دهد.
برگزاري كارگاه تجاري سازي نتايج تحقيقات
در زيست فناوري



گروه علمي فرهنگي- نخستين كارگاه آموزشي تجاري سازي نتايج تحقيقات در زيست فناوري، پنج شنبه 14دي در پژوهشگاه ملي مهندسي ژنتيك و زيست فناوي(تهران)برگزار مي شود.
محمدرضا جبلي - دبير اجرايي نخستين كارگاه آموزشي تجاري سازي نتايج تحقيقات در زيست فناوري- با اعلام اين مطلب به خبرنگار همشهري گفت: حمايت از تجاري سازي نتايج تحقيقات در حوزه زيست فناوري، عمده ترين هدف اين كارگاه آموزشي است.وي بررسي چالش هاي فراروي تجاري سازي نتايج تحقيقات و ارائه الگوهاي موفق تجاري سازي در عرصه ملي و بين المللي را از ديگر اهداف اين كارگاه برشمرد.به گفته وي، براي حمايت از تجاري  سازي، نتايج تحقيقات در حوزه زيست فناوري بايد به زيرساخت ها و ساختارها توجه ويژه اي شود و تسهيلاتي نيز در اين زمينه ارائه شود.
جبلي اضافه كرد: ضوابط و مقررات و حقوق مالكيت فكري از عمده ترين چالش هاي فراروي تجاري سازي است كه در اين كارگاه مورد بررسي قرار مي گيرند.
اين كارگاه آموزشي با همكاري شوراي عالي زيست فناوري، دفتر همكاري هاي فناوري رياست جمهوري، پژوهشگاه ملي ژنتيك و زيست فناوري و موسسه اطلاع رساني توسعه فناوري زيستي برگزار مي شود و علاقه مندان براي كسب اطلاعات بيشتر مي توانند به نشاني اينترنتي www.biotechifo.ir مراجعه كنند.
پايگاه پژوهشي باستان شناسي زير آب تأسيس مي شود
فارس: رئيس پژوهشگاه سازمان ميراث فرهنگي، صنايع دستي و گردشگري از تأسيس پايگاه پژوهشي باستان شناسي زير آب در آينده اي نزديك در بندر سيراف در حاشيه خليج فارس خبر داد.
طه هاشمي درباره كاوش در كشتي غرق شده در اعماق خليج فارس نيز گفت: حدود يك هفته است كه دعوتنامه اي براي رئيس حوزه باستان شناسي زير آب كشور يونان ارسال شده است و در اين ماه به كشور ما سفر مي كنند و تفاهم نامه اي در موضوع باستان شناسي زير آب با آنها به امضا خواهد رسيد.
به گفته وي براي كاوش در اين كشتي عمده مطالعات در زير آب بايد صورت گيرد چون عمدتاً اين آثار داراي عمر بيش از 100سال هستند و اشيايي كه در اعماق آب ها هستند را نمي توان به سرعت از آب بيرون كشيد و قواعد خاصي دارد به گونه اي كه اگر در اين اشيا، آهن به كار برده شده باشد به محض خروج از آب اكسيده مي شود يا اگر چوب باشد، پوسيده مي شود.
مجموعه تاريخي توس آسيب ديد
ايرنا: كارشناس واحد اجرايي پايگاه توس گفت: بر اثر دو انفجار در هفته گذشته به منظور احداث كنارگذر شمالي شهر مشهد، به مجموعه شهر تاريخي توس آسيب رساند.
به گزارش روابط عمومي سازمان ميراث فرهنگي، صنايع دستي گردشگري خراسان رضوي، حسين اكبري افزود: اين انفجارها در هفته گذشته در شمال آرامگاه توس منجر به لرزش در بناهاي تاريخي مجموعه و ايجاد ترك در بناهاي تاريخي شهر تابران شده است.
وي همچنين اظهار داشت: با توجه به اينكه موقعيت دكل هاي فشار قوي برق با در نظر گرفتن توپوگرافي طبيعي منطقه مكان يابي شده است، اين موضوع موجب تغيير توپوگرافي منطقه توس خواهد شد.
مدير پايگاه توس نيز در اين باره گفت: به دليل قدمت و آسيب پذير بودن آثار تاريخي باقي مانده در عرصه تاريخي تابران و پيرامون آن ايجاد لرزه هاي ناشي از انفجارهاي صورت گرفته  براي احداث كنارگذر شمالي شهر مشهد، آسيب هايي به بناهاي تاريخي اين منطقه وارد آورده است.
سياووش صابري گفت: موضوع و ميزان آسيب هاي وارده در دست بررسي كارشناسان مي باشد.
سرزمين فرهنگي تاريخي توس محدوده اي است با وسعت??هزار و???كيلومتر مربع در حوزه آبريز اسطوره اي كشف رود و در ميان رشته كوه هاي هزارمسجد در شمال و بينالود در جنوب جاي گرفته است.
راه اندازي بانك ايده سلامت
گروه علمي فرهنگي- براي نخستين بار در كشور توسط اتاق فكر سلامت جهاد دانشگاهي، بانك ايده سلامت آغاز به كار مي كند.
به گزارش روابط عمومي جهاد دانشگاهي علوم پزشكي شهيد بهشتي، علي اصغر هدايتي رئيس جهاد دانشگاهي اين دانشگاه گفت: بانك ايده سلامت با هدف ترويج ايده پردازي و تفكر خلاق براي كمك به ايجاد، حفظ و ارتقاي سلامت جامعه، به گردآوري و ساماندهي ايده هاي صاحب نظران، دانش   پژوهان، دانشجويان و عموم علاقه مندان به حوزه سلامت خواهد پرداخت.
بانك ايده از طريق اينترنت و تلفن گويا، پذيراي ايده هاي نو در حوزه سلامت جامعه است.