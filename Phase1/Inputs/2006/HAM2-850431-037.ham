جزئيات تعقيب و گريز 2 ساعته در خيابان ظفر
گروه حوادث - مرد جوان هنگامي كه با تصور ربودن 10 ميليون تومان وجه نقد، كيف يك تاجر كابل را به سرقت برد، هرگز نمي توانست تصور كند تنها به خاطر 100 هزار تومان به اين سرقت مسلحانه دست زده باشد.
سرهنگ يزدان عاشوري، رييس كلانتري 103 «گاندي» روز گذشته با اعلام خبر دستگيري سارق مسلح در فاصله دو ساعت از سرقت مسلحانه گفت: ساعت 15 چهارشنبه گذشته وقوع سرقت مسلحانه اي از سرنشين يك خودروي پاترول در خيابان «ظفر» به پليس110 اطلاع داده شد و به اين ترتيب بلافاصله ماموران كلانتري گاندي با حضور در محل تحقيقات خود را آغاز كردند. در بررسي هاي اوليه مشخص شد، دقايقي قبل مرد جواني پس از آن كه با تهديد اسلحه اقدام به ربودن كيف راننده يك خودروي پاترول كه تاجر سيم و كابل مي باشد نموده است، جلوي يك خودروي پژو 405 را كه دو سرنشين زن داشته گرفته و با تهديد آنها از محل متواري شده است. بنا به اين گزارش مرد مالباخته هنگامي كه جهت پس گرفتن كيف خود به تعقيب خودرو پژو پرداخته بود در يكي از كوچه هاي خيابان «ظفر»، با پژو 405 برخورد كرد كه به دنبال آن سارق از خودرو پياده شده و اين بار با تهديد اسلحه سوار خودرو پژو 206 كه سرنشينان آن يك زن و مرد بودند، شده و بار ديگر متواري شده بود.
فرار با تهديد اسلحه
با گذشت دقايقي از فرار، ناگهان خودرو پرايدي در كنار پژو 206 قرار گرفته و براي سارق چراغ زد كه با اين علامت سارق از خودروي پژو پياده شده و با راننده پرايد اقدام به فرار كرد. سرنشينان پژو 206 كه از تهديدهاي سارق مسلح رهايي يافته بودند، به محل سوار شدن متهم بازگشته و موضوع فرار مجدد سارق و شماره پلاك خودرو پرايد را اطلاع دادند و به اين ترتيب با آغاز عمليات مهار از سوي پليس، خودروي پرايد در اطراف خيابان ظفر تحت محاصره قرار گرفته و راننده آن بازداشت شد.
دستگيري سارق در بوتيك
با دستگيري راننده پرايد وي مدعي شد كه راننده آژانس است. وي در بازجويي هاي پليسي، محل پياده شدن سارق در مقابل يك مغازه لباس فروشي را فاش كرد. با اين اطلاعات ماموران با ورود به بوتيك متهم را كه در انباري مغازه مخفي شده بود شناسايي و دستگير كردند. اين در حالي بود كه يك قبضه سلاح كلت كمري و 4 فشنگ جنگي كشف شد.
وقتي سارق رودست مي خورد
با دستگيري سارق جوان وي در بازجويي ها با اعتراف به سرقت مسلحانه مدعي شد نقشه سرقت را مردي كه آشنايي زيادي با او ندارد و تنها از طريق تلفن همگاني با او در تماس است كشيده و او به اجرا گذاشته است. وي افزود: اين فرد ناشناس، مالباخته را كه در بازار به صورت سيار كابل فروشي مي كرد، شناسايي كرده و با وي قرار ملاقاتي در خيابان ظفر گذاشته بود و سپس اسلحه اي را در اختيار من قرار داد و از من خواست زماني كه راننده پاترول به همراه 10 ميليون تومان تراول چك در سر قرار حاضر مي شود، با اسلحه به سراغ وي رفته و كيفش را سرقت كنم اما بعد از سرقت متوجه شدم كه كيف او تنها محتوي 100 هزار تومان است.
مالباخته اي باهوش تر از سارق
در تحقيقات به عمل آمده از راننده پاترول وي به پليس گفت: مدتي قبل مردي كه خود را كابل فروش معرفي مي كرد با من تماس گرفت و قراري تجاري در خيابان ظفر گذاشت اما پس از حضور در محل قرار متوجه شدم او هيچ اطلاعي درباره كابل ندارد، از اين رو بلافاصله اقدام به خالي كردن كيف خودم كرده و تنها مبلغ 100 هزار تومان داخل آن قرار دادم.
وي افزود: دقايقي پس از تخليه كردن كيف، ناگهان متهم با قرار دادن اسلحه بر روي سرم كيف را برداشته و متواري شد.