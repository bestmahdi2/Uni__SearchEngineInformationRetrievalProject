نگراني وزارت بهداشت نسبت به گسترش آنفلوانزا در مرزهاي غربي ايران
ايسنا: رئيس مركز مديريت بيماريهاي وزارت بهداشت، درمان و آموزش پزشكي ضمن ابراز نگراني شديد از گسترش آنفلوانزاي پرندگان در 26 استان تركيه، گفت: آخرين گزارش هاي سازمان فائو(fao )احتمال بومي شدن بيماري را در كشور تركيه مي دهد.
دكتر محمدمهدي گويا توضيح داد: گزارش هاي اوليه سازمان جهاني بهداشت نشان داده كه كودكان مبتلا در كشور تركيه مستقيما با پرندگان به ويژه پرندگان تلف شده در تماس بوده اند لذا عدم تماس با پرندگان در پيشگيري از ابتلا حائز اهميت است. وي با بيان اين كه چنانچه بيماري به حالت بومي درآيد كنترل آن به آساني بين پرندگان امكانپذير نيست، توصيه كرد: كودكان و كساني كه با پرندگان در تماس هستند(عمدتا در مناطق روستايي)از تماس مستقيم با پرندگان اكيدا خودداري كنند و در صورت دست زدن پس از تماس دستها را به دقت با آب و صابون شست وشو دهند.
رييس مركز مديريت بيماريهاي وزارت بهداشت افزود: كساني كه به بريدن سر مرغ، كندن و يا خالي كردن شكم پرندگان و يا در مرغداري اشتغال دارند بايد دستها را به دقت شست وشو دهند. زنان خانه دار هم حين پاك كردن مرغها از دستكش استفاده كنند و گوشت مرغ و تخم مرغ را به هيچ وجه به صورت نيمه پز مصرف نكنند.
دكتر گويا با بيان اين كه چنانچه ساكنان مناطق مرزي به علايم آنفلوانزا دچار شدند بايد از خوددرماني پرهيز كنند، ادامه داد: اين افراد مي توانند با مراجعه به مراكز درماني تحت معاينه و درمان قرار گيرند.
رئيس مركز مديريت بيماريهاي وزارت بهداشت در پايان يادآور شد: از علايم آنفلوانزا، تب، سردرد، گلودرد، سرفه و آبريزش است. در بين مبتلايان آنفلوانزاي پرندگان اختلالات شديد تنفسي بروز مي كند كه نهايتا به بستري فرد در بيمارستان و icu منتهي شده و گاه اسهال در اين مبتلايان بروز مي كند.