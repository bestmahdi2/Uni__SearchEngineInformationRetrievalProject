ه
اگر صرفه جويي نكنيم، آب جيره بندي مي شود
گروه شهري- اسدالله افلاكي: اگر شهروندان صرفه جويي نكنند، آب برخي از شهرهاي استان جيره بندي مي شود.
داود ملايي، مديرعامل شركت آب و فاضلاب استان تهران در جمع خبرنگاران افزود: در صورت ادامه روند جاري و تشديد مصرف آب در شهرهاي اطراف كرج به ويژه رجايي شهر و شهرهايي كه در جنوب غربي استان واقع شده اند ناگزير به جيره بندي آب هستيم، اما انتظار مي رود با همكاري شهروندان تهراني در پايتخت با اين مشكل مواجه نشويم.
وي كه به مناسبت هفته صرفه جويي آب در جمع خبرنگاران سخن مي گفت، آينده تأمين آب تهران را نگران كننده دانست و افزود: استان تهران از لحاظ تأمين منابع آبي اعم از آب هاي سطحي و زيرزميني با مشكلات فراواني مواجه است كه يكي از چالش هاي اساسي آن آلودگي است.
وي رشد بي رويه جمعيت، مديريت بي رويه شهرهاو پوشش ندادن هزينه هاي صرف شده به درآمد را از ديگر چالش هاي اساسي در استان تهران ذكر كرد و گفت: اگر مسئولان براي كنترل جمعيت و ساخت و سازهاي بي رويه در استان چاره اي نينديشند در آينده در بخش تأمين و توزيع آب با مشكل جدي مواجه خواهيم بود.
ملايي ضمن انتقاد از ساخت و سازهاي
بي رويه در ارتفاعات بيش از 1800 متر در تهران گفت: كنترل و مديريت ساختمان ها و بناهايي كه در اين فضاها ساخته شده اند دشوار است به طوري كه براي آبرساني به اين مناطق به 7 الي 8 بار پمپاژ نياز است.
به گفته وي استان تهران سالانه به يك ميليارد و 450 ميليون مترمكعب آب نياز دارد كه يك ميليارد متر آن در تهران مصرف مي شود، 33 درصد از اين ميزان از سد كرج، 30 درصد سد لتيان، 30 درصد از سد لار و بقيه از سفره هاي زيرزميني تأمين مي شود.
مديرعامل آبفاي استان تهران با اشاره به اينكه در سال جاري از محل اعتبارات ملي و استاني هيچ مبلغي به آب و فاضلاب شهر تهران اختصاص نيافته، گفت: كمك دولت به توسعه شبكه هاي فاضلاب شهر تهران در سال جاري صفر بوده و فقط نزديك به 6 ميليارد تومان به شهرهاي كرج و اطراف آن تخصيص يافته است.
وي با اشاره به اينكه كمك دولت از محل تأمين اعتبارات استاني و ملي براي توسعه بخش آب و فاضلاب كافي نيست، مجموع اعتبارات پيش بيني شده براي تهران را 33 ميليارد تومان ذكر كرد و افزود: اين مبلغ به طور كامل تأمين نشده، ضمن آنكه بقيه هزينه هاي اين بخش بايد از محل آب بها، فروش اشتراك داخلي و بانك جهاني تأمين شود.
ملايي با اشاره به اينكه تهران به 9 هزار كيلومتر شبكه فاضلاب نياز دارد كه تا كنون 2500 كيلومتر آن ساخته شده، گفت: در صورت تأمين اعتبار ظرف 10 سال آينده اين شبكه به پايان مي رسد. اين در حالي است كه فقط 20 درصد از اعتبارات لازمه از طريق فروش انشعاب به شهروندان آن هم به صورت قسطي تأمين مي شود و اين شركت در تأمين بقيه اعتبارات با مشكل جدي مواجه است. با اين همه، 2 مدول فاضلاب خط جنوب كه از محل اعتبارات داخلي تأمين شده تا پايان سال جاري به بهره برداري مي رسد.
ملايي در پاسخ به خبرنگار همشهري در خصوص مقاوم سازي شبكه آبرساني تهران گفت: گرچه مقاوم سازي ضرورتي اجتناب ناپذير است، اما تأمين آب در اولويت قرار دارد و نبود اعتبارات باعث شده طرح مقاوم سازي در اولويت هاي بعدي قرار بگيرد و در زمينه مقاوم سازي تا كنون هيچ اقدام اجرايي صورت نگرفته است. اين در حالي است كه به دليل فرسودگي شبكه، 5/28 درصد هدر رفت آب داريم كه تلاش مي كنيم طي دو برنامه اين ميزان را به 10 الي 15 درصد كاهش دهيم در همين راستا، سالانه 400 كيلومتر شبكه اصلاح و ترميم مي شود.
ملايي در بخش ديگري از سخنان خود از بهره برداري سد ماملو در سال آينده خبر داد و گفت: براي بهره برداري از اين سد به 60 ميليارد تومان اعتبار نياز داريم كه انتظار مي رود با تأمين اعتبار مورد نظر سال آينده بهره برداري ازاين سدآغاز شود.
به گفته وي اگر شهروندان تهراني 10 درصد مصرف آب را كاهش دهند اين رقم در سال معادل 100 ميليون متر مكعب و به اندازه ميزان آبي است كه از طريق سد طالقان تأمين مي شود.