بنابر اعلام مؤسسه بين المللي صنعت پتروشيمي؛
ايران 14 درصد بازار جهاني پتروشيمي را در اختيار مي گيرد
مؤسسه بين المللي صنعت پتروشيمي(icis)در گزارش جديد خود پيش بيني كرد ايران تا سال 2010 برابر با 14 درصد از بازار جهاني پتروشيمي را در اختيار خود درخواهد آورد.
براساس اين گزارش، ظرفيت توليد محصولات پتروشيمي ايران تا سال 2010 به 23 ميليون تن در سال خواهد رسيد كه شامل 6 ميليون تن اتيلن، 3 ميليون تن انواع پليمر، 3 ميليون تن اتيلن گليكول، 5/5 ميليون تن متانول و 900 هزار تن پلي پروپيلن مي شود.
مؤسسه بين المللي صنعت پتروشيمي معتقد است شركت ملي پتروشيمي ايران در تحقق اهداف توسعه اي خود موفق خواهد بود ولي تأخير در اجراي برخي پروژه ها اهداف اين شركت را به تعويق خواهد انداخت.
مؤسسه بين المللي صنعت پتروشيمي مي افزايد: «ايران طرح هاي بلندپروازانه اي در زمينه پتروشيمي دارد كه تحقق آنها دور از دسترس نيست»: 17 پروژه بزرگ در عسلويه به تنهايي قابليت ايران براي رقابت در عرصه جهاني را افزايش خواهند داد.
شركت ملي پتروشيمي ايران كه از ناكامي سال گذشته در خريد شركت بازل به علت فشارهاي سياسي آمريكا نااميد نشده است، اميدوارانه پله هاي ورود به بازارهاي جهاني را طي مي كند. اين شركت مقاصد صادراتي خود را نيز از بازارهاي ارزان قيمت به سمت بازارهاي جذاب تر و پرسودتر تغيير داده است.در حال حاضر با توجه به ابعاد پروژه هاي شركت ملي پتروشيمي ايران، ساخت شبكه صادراتي براي اين شركت يك ضرورت محسوب مي شود. در همين راستا، اين شركت 60 درصد سهام شركت پلي اتيلن باتان در فيليپين را خريداري كرده است و در حال بررسي سرمايه گذاري براي احداث پالايشگاه در فيليپين است.مهمترين هدف سرمايه گذاري شركت ملي پتروشيمي ايران در فيليپين دسترسي بيشتر اين شركت به مشتريانش در چين و جنوب شرقي آسياست.
شركت ملي پتروشيمي ايران همچنين قصد دارد براي توليد آمونياك و اوره در ازبكستان سرمايه گذاري كند و پيش بيني مي شود اين شركت به زودي سهم عمده اي در بازار هاي جهاني به دست آورد.
هر چند كه سرمايه گذاري هاي شركت ملي پتروشيمي ايران در حد تجربه و مهارتي كه مي توانست از شركت بازل به دست آورد، نيست با اين حال اين شركت شديداً به رقابت با شركت «سابيك» عربستان فكر مي كند و طرح هاي توسعه خود را سريعاً اجرا مي كند.
مؤسسه بين المللي صنعت پتروشيمي مي نويسد، هر چند كه شركت ملي پتروشيمي ايران در تحقق اهداف بلند پروازانه خود و دستيابي به بازارهاي جهاني با مشكلات فراوان سياسي، اجتماعي و زيرساختاري مواجه است، اما ايراني ها نشان داده اند كه توانايي كارهاي بزرگ را دارند.اين گزارش مي افزايد: گسترش صنعت پتروشيمي ايران بي گمان نقش مهمي در تفوق دولت ايران بر چالش بزرگ بيكاري دارد و دولت جديد ايران نگاهي جدي به توسعه صنعت پتروشيمي دارد.
ترجمه: محمدجعفر عبدي