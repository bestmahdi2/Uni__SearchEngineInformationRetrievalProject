رئيس سازمان ميراث فرهنگي و گردشگري:
بافت قديمي يزد دو برابر همه بافت هاي تاريخي كشور اعتبار مي خواهد
ايسنا: رئيس سازمان ميراث فرهنگي و گردشگري گفت: اعتبار در نظر گرفته  شده براي بافت هاي تاريخي كشور 28 ميليارد ريال است كه حتي دو برابر اين رقم نيز براي بافت تاريخي استان يزد كافي نيست.
اسفنديار رحيم مشايي در حاشيه  برگزاري همايش ملي بحران زلزله در شهرهاي داراي بافت تاريخي، در جمع خبرنگاران اظهار داشت: ثبت آثار تاريخي كشور در اولويت فعاليت هاي ميراث فرهنگي و گردشگري و مختص سازمان ميراث فرهنگي و گردشگري است؛ تا زماني كه آثار تاريخي ثبت نشوند، امكان حمايت و حفاظت از آنها نيست و وظيفه  حفاظت و احياي آثار تاريخي وظيفه  همه  دستگاه هاي كشور است.
او تصريح كرد: براساس يك هماهنگي سه جانبه ميان سازمان ميراث فرهنگي و گردشگري، وزارت كشور و بنياد مسكن و شهرسازي، طرح جامعي براي حل مشكل آثار تاريخي خصوصي در نظر گرفته خواهد شد. معاون رئيس جمهور، بافت تاريخي يزد را سرمايه اي ملي دانست و افزود: دولت بايد از مردم ساكن در بافت تاريخي پشتيباني كند تا جريان زندگي در اين بافت ها ادامه داشته باشد و در صورتي كه ساكنان بافت هاي تاريخي اين مكان ها را ترك كنند، مرگ تدريجي آنها را سبب مي شوند. وي تاكيد كرد:  بايد مجوزهاي لازم براي بهره برداري از بافت هاي تاريخي صادر شوند تا از تخريب اين بافت ها جلوگيري شود؛ چراكه در بيش از يكصد شهر كشور، بافت هاي تاريخي با ابعاد فرهنگي وسيعي وجود دارند. او ادامه داد: با رويكرد جديد جمهوري اسلامي ايران در حفظ و ارزش گذاري بافت هاي تاريخي و درايت مجلس شوراي اسلامي، بهره برداري بهينه از آثار تاريخي بهترين راه حفاظت از آنها خواهد بود؛ به همين دليل، طرح صندوق مرمت و بهره برداري از اماكن تاريخي مصوب شد و اين صندوق براي سرمايه گذاري بخش خصوصي در حال راه اندازي است.