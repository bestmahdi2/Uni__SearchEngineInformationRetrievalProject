شمار معتادان آلوده به ايدز در جهان به 50 ميليون نفر رسيد
گروه اجتماعي: براساس آخرين برآوردها از سوي دبيركل ستاد مبارزه با مواد مخدر شمار معتادان 250 ميليون نفر است كه از اين تعداد يك پنجم، 50 ميليون نفر آنها به ويروس ايدز آلوده هستند.
به گزارش روابط عمومي ستاد مبارزه با مواد مخدر، دكتر مالكي دبيركل اين ستاد در ديدار با هيأتي از كشور پاكستان _ كه در رأس آنها پروفسور كرامت مدير اجرايي مؤسسه ملي مبارزه با مواد مخدر است _ از وجود پرشمار معتادان در ايران و ساير كشورها به عنوان يك فاجعه ياد كرد و گفت: ايران آماده است كمربند امنيتي براي پيشگيري از آلودگي روزافزون به اعتياد با همكاري كشورهاي پاكستان و افغانستان با همكاري سازمان ملل ايجاد كند و نخستين جلسه شكل گيري اين كمربند به زودي در ايران برگزار خواهد شد. دبيركل ستاد مبارزه با مواد مخدر افزود: متأسفانه پس از حضور غربي ها در افغانستان توليد مواد مخدر در منطقه افزايش يافته و ما اميدي به آنها براي حل مسئله افغانستان نداريم و بر اين باوريم كشورهاي اسلامي منطقه بايد با همكاري يكديگر اين مشكل را حل كنند. پروفسور كرامت رئيس هيأت پاكستان نيز در اين ديدار گفت: دولت و ملت پاكستان خود را به ايران بسيار نزديك مي داند و آماده همكاري با دولت ايران در زمينه مبارزه با مواد مخدر هستيم.
گزارش ديگري از شمار مبتلايان به ايدز در ايران حاكي است كه مديركل درمان حرفه آموزي و بازپروري ستاد مبارزه با مواد مخدر اعلام كرده است 60 درصد افراد به واسطه اعتياد به مواد مخدر، آلوده به ويروس ايدز شده اند.
دكتر سعيد صفاتيان به مهر گفت: كسب آمار و ارقام درمورد مبتلايان به ويروس ايدز سخت است زيرا فردي نمي گويد من ايدز دارم. وي اضافه كرد: هر تعداد كه وزارت بهداشت اعلام كند از نظر اين اداره كل 60 درصد آنان از راه اعتياد به ايدز مبتلا شده اند و علت آن هم سرنگ مشترك است. به طور مثال اگر آمار وزارت بهداشت 50 هزار نفر باشد 30 هزار نفر آنان به دليل اعتياد آلوده به ايدز شده اند.
وي درخصوص آمار مصرف كنندگان مواد مخدر گفت: هنوز رقم تعداد معتادان كشور مشخص نيست، اعداد ارائه شده تاكنون نيز قابل قبول نيست.
به گفته صفاتيان، در كشورهاي اروپايي كه افراد معتاد به راحتي مصرف مواد، زمان و محل خريد آنرا اعلام مي كنند آمار دقيقي از معتادان كشورشان در دست نيست ومعمولا به صورت درصدي و حدودي اعلام مي كنند.