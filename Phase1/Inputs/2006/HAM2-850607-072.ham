برگزاري نمايشگاه كتابهاي لاتين حوزه ميراث فرهنگي و گردشگري
گروه شهري- مركز اسناد سازمان ميراث فرهنگي و گردشگري با تشكيل شورايي داخلي و رايزني با كارگزاران ناشران خارجي، پيگيريهاي خود را براي برگزاري اولين نمايشگاه تخصصي كتابهاي لاتين در حوزه ميراث فرهنگي و گردشگري آغاز كرده است.
اين مركز تلاش دارد موافقت مسئولان سازمان ميراث فرهنگي و گردشگري را براي برگزاري سالانه اين نمايشگاه به دست آورد.
فريبا فرزام، رييس مركز اسناد سازمان ميراث فرهنگي و گردشگري در اين باره به ميراث خبر گفت: «برنامه ريزي هاي لازم براي برگزاري اولين نمايشگاه تخصصي كتابهاي حوزه ميراث فرهنگي و گردشگري در حال انجام است و هم اكنون در حال بررسي زمان برگزاري اين نمايشگاه هستيم. تلاش ما اين است كه زمينه لازم براي حضور گسترده كتابهاي لاتين در حوزه ميراث فرهنگي و گردشگري را فراهم كنيم».
فرزام از تشكيل شورايي در مركز اسناد سازمان ميراث فرهنگي و گردشگري براي برگزاري اين نمايشگاه خبر داد و گفت: «اگر تعدادي از ناشران خارجي در نمايشگاه بين المللي كتاب تهران، برخي كتابهاي خود را در حوزه ميراث فرهنگي و گردشگري ارايه مي كنند، اما هميشه جاي عرضه كتابهاي اين حوزه به صورت گسترده براي انتخاب موضوعي كتاب خالي بوده است. هم اكنون رايزني هايي با كارگزاران ناشران خارجي براي ارايه موضوعي كتاب در اين حوزه انجام شده و بنا داريم شورايي را در سازمان براي پيگيري مسايل مربوط به اين نمايشگاه، تشكيل دهيم».
رييس مركز اسناد سازمان ميراث فرهنگي و گردشگري، تسهيل در دسترسي به كتابهاي تخصصي را هدف اصلي برگزاركنندگان اين نمايشگاه بيان كرد و افزود: «ناشران خارجي در حضور خود در نمايشگاه كتاب تهران، نگاهي عمومي را مد نظر قرار دارند در صورتي كه با برگزاري نمايشگاه تخصصي كتابهاي لاتين اين حوزه، امكان عرضه كتابهاي تخصصي بيشتر مي شود. از طرف ديگر مخاطبان اين كتابها دسترسي آسان تري براي خريد كتابهاي مورد نياز خود و احتمالاً ترجمه آنها به زبان فارسي دارند».