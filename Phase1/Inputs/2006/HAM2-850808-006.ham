زرين كلك در مراسم گراميداشت خود:
امروز روز تجليل از انيميشن ايران است
فارس: مراسم بزرگداشت نورالدين زرين كلك پدر انيميشن آكادميك ايران و رئيس آسيفا جهاني به همت خانه سينما و سازمان فرهنگي هنري شهرداري تهران در موزه امام علي(ع)برپا شد.
اين مراسم به مناسبت روز جهاني انيميشن،(6 آبان ماه)با حضور مهدي عسگرپور معاون هنري سازمان فرهنگي - هنري شهرداري تهران، محمدحسين نيرومند مشاور رئيس جمهور، محمدرضا جعفري جلوه معاون امور سينمايي وزارت ارشاد، محمد آفريده مديرعامل سينماي مستند و تجربي، محمد سرير و جمعي از هنرمندان و علاقه مندان در موزه امام علي(ع)برگزار شد. اكبر عالمي مدرس سينما كه اجراي اين مراسم را بر عهده داشت در ابتدا با اشاره به فعاليت هاي حرفه اي نور الدين زرين كلك، پدر انيميشن ايران،گفت: سال آينده پنجاهمين سال تشكيل سينماي انيميشن ايران را برگزار خواهيم كرد. در ادامه مراسم بيانيه آسيفا ايران خوانده شد و پس از آن انيميشن ابرقدرت ها نوشته و كار زرين كلك، محصول سال 1367 در كانون پرورش فكري كودكان و نوجوانان به نمايش درآمد و به دنبال آن محمدرضا جعفري  جلوه سخنراني كرد.نورالدين زرين كلك نيز از اين مراسم به عنوان مراسم بزرگداشت انيميشن ايران ياد كرد و گفت: امروز روز تجليل و بزرگداشت انيميشن ايران است و روزي است كه سرانجام حركتي در واكنش به ناله ها و فريادهاي من ديده مي شود و اين مايه دلگرمي من است. محمد سرير آهنگساز و موسيقيدان از ديگر سخنرانان اين مراسم بود و پس از آن لوح سپاس از سوي مهدي عسگرپور معاونت فرهنگي- هنري شهرداري تهران و رضا ميركريمي مديرعامل خانه سينما به پاس يك عمر تلاش و ارائه آثار ماندگار در عرصه انيميشن به زرين كلك اهدا شد و در پايان فيلم مستندي از زندگي و آثار وي به نمايش درآمد.