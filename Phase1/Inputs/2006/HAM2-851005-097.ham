پنجره
كابوس ناتمام زمين لرزه
گروه اجتماعي- ساكنان نواحي كوير مركزي ايران بايد آماده وقوع زمين لرزه هاي مشابه آنچه در 5دي 1382 درشهر دوهزار ساله بم رخ داد و ده ها هزار كشته به جا گذاشت، باشند.
يك گروه سيزده نفري از پژوهشگران چهار مركز شناخته شده علمي در ايران، آمريكا، بريتانيا و فرانسه با انتشار يكي از جامع ترين تحقيقات زلزله شناسي در مورد شرايط زمين شناختي شهر بم نتيجه گيري كرده اند كه زلزله سال 2003 ميلادي اين شهر ناشي از شروع يك گسست طولاني در صفحه حاشيه غربي دشت لوت بوده و اكنون دنباله هاي همين شكستگي در حالت فعال قرار دارند و مي توانند منشأ بروز زمين لرزه هاي پرقدرت ديگري باشند. براساس گزارش جديد، دشت لوت به دليل فشار دو صفحه مركزي ايران و غرب افغانستان سالانه بين 13تا16ميليمتر از جاي خود حركت مي كند و اين حركت سالانه منجر به فعال شدن شكستگي هاي ديگري در لبه هاي دشت لوت مي شود. يكي از مهمترين اين شكستگي ها مربوط به منطقه ني بند است كه سالانه بين يك تا دو ميليمتر جابه جا مي شود.
به دليل عدم پوشش كامل ايران توسط سيستم موقعيت ياب جغرافيايي(g.p.s)اطلاعات دقيقي از حركات پوسته زمين در ايران و به خصوص در منطقه لوت در دست نيست و در نهايت براي تعيين مختصات فعاليت صفحات داخلي زمين در منطقه بايد به گمانه زني اكتفا كرد. با اين حال يكي از بارزترين نشانه هاي شكستگي هاي متأثر از حركات پوسته در منطقه لوت را مي توان در نزديكي بم مشاهده كرد. همچنين پژوهشگران از رؤيت گودي ها و ترك هاي متعدد در نواحي شمالي و جنوبي بم در روزهاي پس از بروز زمين لرزه خبر داده اند.
مقايسه دو تصوير راداري كه يكي پيش و ديگري پس از وقوع زلزله تهيه شده نشان دهنده يك شكستگي طولاني به درازاي حدود 20كيلومتر است كه بخش عمده آن در زير پوسته سطحي شهر بم قرار دارد.
اما نشانه هاي فعاليت همين شكستگي زير سطح در جنوب بم به روشني ديده مي شود. با كمك تصاوير راداري و سپس رديابي منطقه اي توانسته اند يك مسير هشت كيلومتري از شكافتگي سطح زمين را در جنوب بم رؤيت كنند.
براساس گزارش پژوهشگران وجود اين شكافتگي سطحي كه جديد بودن آن قطعي است ثابت مي كند كه حركاتي در نزديكي پوسته زمين در شرف وقوع است. همچنين براساس نتايج اين گزارش، تصاوير راداري نشان مي دهند كه بيشترين ميزان حركت زمين در عمق 5كيلومتري پوسته در شمال بم رخ داده است. اين حركت منجر به بروز يك لغزش 7/2(دو مميز هفت دهم)متري به سمت پايين شده است.
پژوهشگران تأكيد مي كنند كه براساس تصاوير به دست آمده رادار مي توان نشان داد كه ماهيت گسستگي هاي شمال و جنوب بم ناشي از دوگانگي رفتار پوسته زمين در منطقه است و اين خود به مجموعه اي فعال از شكستگي هاي جوان اشاره دارد كه تحت تاثير حركت صفحه لوت مي توانند در هر زمان منجر به بروز زمين لرزه هاي قدرتمندي شوند. مقايسه اطلاعات پس لرزه ها در دوره سه تا پانزده روز پس از وقوع زلزله نشان داده كه عمق فعال زلزله به حدود 20كيلومتري زير سطح مي رسد، اما آنچه در زلزله قدرتمند بم رخ داد تنها ناشي از فعال شدن گسست در نيمي از اين عمق بوده است.
تحليل اطلاعات لرزه نگاري نشان داده كه علت تخريب گسترده زلزله در شهر بم ناشي از حركت بستر زمين با سرعت 120سانتيمتر در ثانيه بوده و به عبارت ديگر شهر بم درست در مركز زمين لرزه قرار داشته است. هشدار پژوهشگران مبني بر خطر وقوع زمين لرزه هاي ديگر در منطقه بم در زماني منتشر شده كه فعاليت هاي بازسازي بم در جريان است. در چنين برهه اي، مقاوم سازي ساختمان هاي نوساز بم در كاهش خطرات ناشي از حوادث طبيعي نظير زلزله مهمترين موضوعي است كه بايد در هرگونه برنامه ريزي عمراني به ويژه در مناطقي كه روي خط زلزله قرار دارند مورد توجه قرار گيرد.