بالاخره واكسن آنفلوانزاي مرغي آمد
گروه علمي فرهنگي- موج جديد تلفات آنفلوانزاي مرغي آغاز شده است. مرگ يك نفر ديگر در اندونزي در نتيجه ابتلاي به بيماري كشنده آنفلوانزاي مرغي مورد تاييد سازمان بهداشت جهاني قرار گرفته است.
منابع سازمان بهداشت جهاني اعلام كردند كه آزمايش هاي انجام شده بر روي نمونه هاي متعلق به يك مرد 44 ساله اندونزيايي نشان مي دهد كه وي در اثر ابتلاي به ويروس اچ5ان،1 عامل بيماري كشنده آنفلوانزاي مرغي جان خود را از دست داده است.
به اين ترتيب، شمار قربانيان اين بيماري در اندونزي به 42 نفر مي رسد و اين كشور را در شمار پرتلفات ترين كشورهاي جهان از نظر مبتلايان به آنفلوانزاي مرغي در سال جاري قرار مي دهد. در مقايسه با اندونزي، كشور ويتنام، كه از جمله آلوده ترين كشورهاي منطقه شرق آسيا در اين مورد بود، توانسته است به گونه اي جدي با گسترش اين بيماري مقابله كند. مقامات سازمان بهداشت جهاني گفته اند كه دليل موفقيت ويتنام، نابودي طيور آلوده يا در معرض آلودگي و برنامه موثر واكسينه كردن بوده است.
در مقابل، مقامات اندونزيايي به دليل اكراه از نابود كردن طيور در مناطق آلوده، كه از نظر كارشناسان مؤثرترين روش جلوگيري از گسترش اين بيماري است، با انتقاد مواجه بوده اند. دولت اندونزي گفته بود كه بودجه لازم براي جبران خسارت مرغداران را در صورت انهدام طيور آنان ندارد.
به گفته پژوهشگران، در صورتي كه ويروس عامل آنفلوانزاي مرغي با جهش ژنتيكي قادر شود از انسان به انسان انتقال يابد، ممكن است جهان را با خطر همه گيري اين بيماري مواجه سازد و جان ميليونها نفر را مورد تهديد جدي قرار دهد. از اواخر سال 2003 ميلادي و تشخيص موارد آنفلوانزاي مرغي در انسان تاكنون بيش از 130 نفر در نقاط مختلف جهان در اثر ابتلاي به اين بيماري جان خود را از دست داده اند.
اما شركت داروسازي گلاسكو اسميت كلاين(glaxo smith kline)واكسني براي ويروس كشنده اچ5ان1 آنفلوانزاي مرغي ساخته است كه تا سال 2007امكان توليد انبوه آن وجود خواهد داشت.
بي بي سي گزارش داد كه در آزمايش هاي باليني اين واكسن كه در بلژيك انجام شد اين واكسن در دو دز 8/3 ميكروگرمي اثربخش شناخته شد. اندازه دز واكسن بسيار با اهميت است. شركت ها همواره خواستار دستيابي به كمترين دز موثر واكسن هستند تا بتوانند از مقدار ماده واكسن بيشترين تعداد واكسن ها را براي ايمن سازي تهيه كنند.
شركت داروسازي فرانسوي سانوفي آونتيس، يكي از رقيبان اصلي گلاسكو، نيز سرگرم فعاليت بر روي ساخت يك واكسن است. واكسن سانوفي در برخي بيماراني كه با دو دز 5/7ميكروگرمي درمان شده بودند، تاحدودي اثربخش بوده است.
به دليل نگراني هاي مطرح شده در مورد احتمال تركيب ويروس اچ5ان1 با ويروس آنفلوانزاي انساني و جهش آن به شكلي كه بتواند در بين انسان ها منتشر شود، شركت هاي داروسازي به دنبال ساخت داروهاي اين بيماري هستند.