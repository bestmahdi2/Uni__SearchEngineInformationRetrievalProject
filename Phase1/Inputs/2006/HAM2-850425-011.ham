در شهر چه خبر
آرد نانوايي ها
گران نشده است
رئيس اتحاديه نانوايان مي گويد: قيمت آرد نانوايي ها در سال جاري افزايش نيافته است. به گفته حسين نظري، آرد نانوايي ها دو نوع است؛ قيمت يك نوع آن كيلويي 45 تومان به علاوه 6 تومان هزينه حمل محاسبه مي شود و قيمت نوع دوم 75 ريال است كه 5 تومان هزينه حمل نيز به آن تعلق مي گيرد.
او مي گويد: شوراي اقتصاد هنوز تصميمي درباره قيمت نان اتخاذ نكرده، ولي به مصلحت است كه قيمت نان سريع تر تعيين شود.
افزايش قيمت گوشت گاوي
رئيس اتحاديه گوشت گاوي مي گويد: اگر وضع به همين منوال پيش رود، در ماه رمضان قيمت گوشت باز هم بالا خواهد رفت. به گفته ذبيحي قيمت گوشت گاو در 20 روز گذشته 200 تومان در هر كيلو افزايش يافته است. در حال حاضر قيمت گوشت لاشه كه در اختيار كبابي ها قرار مي گيرد 3 هزار و 900 تومان است و گوشت قلوه گاه به قيمت چهار هزار و 100 تومان در مغازه ها توزيع مي شود و قيمت عرضه آن به مشتري از 5700 تومان تا 6 هزار تومان در نوسان است.
روز مادر و بازار سكه
سكه و طلا كه يك شوك صعودي را در بهار امسال تجربه كرده،باز هم روندي افزايشي را آغاز كرده است. اين روند كه از حدود 2 هفته پيش آغاز شد، قيمت سكه طرح قديم را از 172 هزار تومان در هفته پيش به 176 تا 180 هزار تومان در اولين روز هفته جاري رساند.
كوروش گوهربين رئيس اتحاديه طلاسازان و طلافروشان درمورد علل افزايش قيمت سكه مي گويد: اين افزايش در نتيجه افزايش قيمت جهاني و افزايش تقاضاي بازار در آستانه روز مادر صورت گرفته است. افزايش قيمت جهاني نفت و اوضاع سياسي بين المللي نيز در اين روند صعودي بي تأثير نبوده است. وي مي افزايد: رشد چشمگير قيمت طلا كه دو ماه پيش نيز صورت گرفت ناشي از همين عوامل بود.
در انتظار كاهش
سفرهاي تابستاني سال جاري هنوز با خودروهايي كه ارزان تر حركت كنند همراه نشده است. ثبات قيمت خودرو برخلاف ركود كامل حاكم بر بازار خريد و فروش اين كالا، خيال برخي شهروندان را كه منتظر كاهش قيمت بودند راحت كرد.
آگاهان بازار و فعالان اتحاديه نمايشگاه داران اتومبيل و فروشندگان خودرو معتقدند: بازار خودرو همه شرايط كاهش قيمت را در خود دارد. با اين وجود به نظر مي رسد خودروسازان پافشاري خاصي براي مقاومت در برابر فشار بازار دارند. زيرا در صورت كاهش قيمت خودرو پيش فروش هاي اين شركت ها با شكست روبه رو شده و ثبت نام كنندگان پول هاي خود را از اين سيستم خارج مي كنند.
خريد اينترنتي كتاب
گويا شلوغي شهر و ترافيك خيابان ها جدا از تمام معايب و گره هاي كور زندگي شهري يك مزيت داشته است. از بازار كتاب خبر مي رسد خريد اينترنتي كتاب به نسبت سال هاي گذشته رشد خوبي داشته است.
بسياري از خريداران آشنا با اينترنت و رايانه بدون مراجعه به راسته كتاب فروشي هاي خيابان انقلاب يا كريم خان و پرس و جو از ناشران گوناگون كتاب مورد نظر خود را در وب سايت هاي ويژه جست وجو مي كنند و جالب اين كه بدون پرداخت هزينه ارسال، آن را در منزل تحويل مي گيرند.
يكي از ناشران مي گويد: گسترش چنين شيوه اي به طور حتم به نفع خريدار، فروشنده و در نهايت ترويج بيشتر فرهنگ كتابخواني است. يكي از فعالان سايت هاي كتابفروشي نيز مي گويد: كتاب هاي درخواستي در تهران طي 8 تا 9 ساعت و در شهرستان ها پس از 24 تا 48 ساعت به دست متقاضيان خواهد رسيد.