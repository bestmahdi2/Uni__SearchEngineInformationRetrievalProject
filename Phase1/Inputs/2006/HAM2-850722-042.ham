از سوي شوراي عالي جوانان در حال بررسي است
صدورگواهينامه آموزش مهارتهاي زندگي براي زوجين جوان
ايسنا: رئيس دبيرخانه شوراي عالي جوانان از بررسي تشكيل ستادهاي استاني ساماندهي امور جوانان در جلسه آتي اين شورا خبر داد.
مختاري با اشاره به اساسنامه شوراي عالي جوانان مبني بر فعال كردن كميسيونهاي اين شورا گفت: در سال 72 ايجاد 6 كميسيون اوقات فراغت، ازدواج و مشاوره، آموزش و پژوهش، اجتماعي ـ سياسي، توسعه منابع انساني و اشتغال و كميسيون فرهنگي تصويب شد كه متأسفانه از زمان تصويب تاكنون اين كميسيونها فعال نشده اند كه اين امر باعث نبود حلقه اي جهت هماهنگي با دستگاهها مي شود. وي با اشاره به راه اندازي كميسيونهاي اوقات فراغت به رياست حاج علي اكبري، رئيس سازمان ملي جوانان و كميسيون مشاوره و ازدواج به رياست طبيب زاده، رئيس مركز امور زنان و خانواده و جلسات متعدد اين كميسيون ها ادامه داد: كميسيون مشاوره و ازدواج طي 5 جلسه به پيگيري مصوبات سند ساماندهي ازدواج جوانان و بررسي راهكارهاي اجرايي مواد مندرج در اين سند از جمله ساماندهي ازدواج قبل، حين و پس از ازدواج و ضرورت دريافت گواهينامه آموزش مهارتهاي زندگي از سوي زوجين است كه اين كميسيون پس از جمع بندي سند ساماندهي ازدواج جوانان مصوبات خود را براي تحكيم در شوراي عالي جوانان مطرح كرده تا به دستگاهها ابلاغ شود. به گفته رئيس دبيرخانه شوراي عالي جوانان طرح تسهيل ازدواج جوانان نيز در اين كميسيون بازخواني شده و عملياتي بودن يا نبودن آن بررسي شده است. وي در ادامه بيان كرد: تشكيل كميسيون فرهنگي شورا نيز در حال پيگيري بوده و كميسيون آموزش و پژوهش نيز با معاونت فرهنگي وزارت علوم تشكيل شده است.