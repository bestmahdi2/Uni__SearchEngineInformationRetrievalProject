كاهش سهم بيمه، صندوق تأمين اجتماعي را ورشكسته مي كند
فارس: معاون امور استانهاي سازمان تأمين اجتماعي در انتقاد به موضوع كاهش نرخ حق بيمه كارفرمايان تاكيد كرد: هرگونه كاهش سهم بيمه، صندوق تامين اجتماعي را قطعا ورشكست خواهد كرد.
عزيز بيگي گفت: در طرح موضوعاتي مثل كاهش سهم بيمه پرداختي توسط كارفرمايان حتما بايد به نظرات كارشناسي مسئولان مرتبط نيز توجه شود و حداقل از تجربيات كارشناسان سازمان تأمين اجتماعي كه اين تصميم گيري ارتباط مستقيم با آنها دارد، استفاده شود.
وي در ادامه افزود: پيشنهاد دهندگان طرح كاهش سهم بيمه كه يكي از دلايل اصلي اين طرح را اشتغال زايي عنوان مي كنند مي توانند به آمار و اطلاعات مربوط به ماده 103 قانون برنامه چهارم براي بازنشستگي پيش از موعد در مشاغل سخت و زيان آور مراجعه كنند و ببينند كه چقدر اجراي اين قانون باعث ايجاد اشتغال و رفع بحران بيكاري در كشور شده است. معاون امور استانهاي سازمان تأمين اجتماعي تاكيد كرد: سازمان تأمين اجتماعي سازماني بين نسلي است و فقط مربوط به شاغلان همين مقطع زماني نمي شود، اگر تا به حال 20 درصد حق بيمه كارگر توسط كارفرما، 7 درصد توسط بيمه شده و 3 درصد توسط دولت پرداخت مي شود، اين حق بيمه ها منابع صندوق به حساب مي آيند و با كم شدن حق بيمه و در نتيجه آن كاهش منابع صندوق چگونه مي توان به بازنشستگان آينده اين صندوق خدمات پرداخت كرد.
بيگي گفت: كاهش سهم بيمه در هيچ جاي دنيا مرسوم نيست و سازمانهاي بيمه گر براي اينكه بتوانند خدمات مطلوب تري را به بيمه شدگان خود ارائه كنند نرخ حق بيمه را افزايش مي دهند نه اينكه آن را كم كنند و صندوق بيمه گر را ورشكست و وضعيت تمام بيمه شدگان آن را به خطر بيندازند.