درآمد 7بيليون دلاري قاچاق انسان در جهان
گروه اجتماعي- سومين نشست تخصصي قاچاق زنان و كودكان به منظور بررسي مسايل روانشناسي قاچاق زنان و كودكان از سوي سازمان دفاع از قربانيان خشونت برگزار شد.
به گزارش همشهري، در اين نشست تخصصي با تاكيد بر سازمان يافته بودن جرم قاچاق انسان در سراسر دنيا، يكي از مهمترين دلايل رواج قاچاق انسان ناكامي دولت ها در مبارزه با جرائم سازمان يافته عنوان شد.
محمد نجفي توانا، حقوقدان در اين نشست با اشاره به سود 5 تا 7 بيليون دلاري حاصل از قاچاق انسان در دنيا گفت: آمارها نشان مي دهد نه تنها در جرايم مربوط به قاچاق انسان، اسلحه و مواد مخدر، بلكه در بسياري از جرايم ديگر امروزه بزهكاران به صورت فراملي عمل مي كنند. وي ادامه داد: آمارها نشان مي دهد كه طي 2 سال گذشته بين 250 تا 300 هزار نفر از اروپاي شرقي و كشورهاي تازه استقلال يافته به سمت اروپا قاچاق شده  و ده ها بار در آن كشورها مورد خريد و فروش قرار گرفته اند؛ در واقع نوعي دلالي و قاچاق زنان، دختران و اطفال نيز وجود دارد.
نجفي توانا با بيان اين كه آمار دقيقي از قاچاق انسان در دنيا در دست نيست، گفت: در داخل ايران نيز آماري در دست نيست؛ حتي در مورد برخي بزهكاريهاي عادي نيز تمايلي به دادن آمار وجود ندارد؛ از سوي ديگر در جرايم پنهاني مثل سقط جنين، بچه كشي، پولشويي و قاچاق، آمار واقعي ندارد؛ اما معمولا در توريسم جنسي جوانان زير 25 سال، در قاچاق اعضاي بدن اطفال، جستجوي كار جوانان و حتي نوجوانان غالب افراد را تشكيل مي دهند.