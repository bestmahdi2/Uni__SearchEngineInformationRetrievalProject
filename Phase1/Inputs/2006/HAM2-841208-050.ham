همكاري دوباره ييمو و لي
ژانگ ييمو و گونگ لي بعد از 10 سال دوباره در يك فيلم جديد با يكديگر كار مي كنند. فيلمبرداري درام حماسي و تاريخي جديد ييمو به نام «شهر زره طلايي» از ديروز در پكن شروع شد. نقش اصلي فيلم را گونگ لي -مطرح ترين بازيگر سينماي چين- به عهده دارد، وي در طول 20 سال گذشته در چند اثر غيرمتعارف ييمو همچون «زمين زرد» و «فانوس سرخ» بازي داشته است.«شهر زره طلايي» كه نام موقت فيلم است و احتمال تغيير آن وجود دارد، قصه اي در بابت خيانت، جاه طلبي، حرص و قدرت طلبي را تعريف مي كند و بسيار شبيه درام هاي يونان دوران باستان است. قصه فيلم در يك گذشته بسيار دور و در يك قصر امپراتوري رخ مي دهد. گونگ لي محافظ اصلي يك شاهزاده _ با بازي چويون فت- است كه به او دل مي بندد، اما عشق اين دو در ميانه يك جنگ داخلي طولاني و فرسايشي در محك آزمايش قرار مي گيرد. دست تقدير اين دو را از هم جدا مي كند تا در يك شرايط متفاوت دوباره به هم برسند.
ليويه و جي چو هم در فيلم بازي دارند. «شهر زره طلايي» با هزينه اي 45 ميليون دلاري تهيه مي شود. اين بالاترين رقم توليد يك فيلم سينمايي در چين تا به امروز است. دو فيلم قبلي ييمو «قهرمان» و «خانه خنجرهاي پران» كه درام هاي رزمي هستند هم در چين و هم در سطح بين المللي با موفقيت مالي و انتقادي خيلي خوبي روبه رو شده اند.