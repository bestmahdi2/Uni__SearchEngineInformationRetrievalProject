دو چهره متفاوت از سهام معادن در بورس تهران
گروه بورس- سهام معادن ديروز دو چهره متفاوت در بورس تهران از خود به نمايش گذاشتند.
به گزارش همشهري، روز دوشنبه در حالي كه از يك سو صف خريد سهام چادرملو و گل گهر طولاني تر مي شد در جدول فروش شركت هاي كالسيمين و ملي سرب و روي لحظه به لحظه به رتبه هاي بالاتر صعود مي كردند.
اين گزارش حاكي است: چادرملو ديروز از نظر ارزش دستور خريدهاي صادر شده براي سهامش در صدر جدول تقاضا براي خريد سهام ايستاد. از سوي ديگر در اين روز جايگاه بانك كارآفرين در جدول تقاضا تقويت شد و پتروشيمي شيراز نيز با افزايش تقاضا روبه رو شد. در طول مبادلات روز دوشنبه داروسازي اسوه نيز به رتبه هاي بالاي جدول خريد سهام اضافه شد. ديروز اگرچه صف خريد سهام پتروشيمي خارك با توجه به عرضه هاي صورت گرفته از طرف صندوق نفت جمع شد، اما ديگر شركت هاي پتروشيمي يعني پتروشيمي اصفهان، اراك و شيراز همچنان با فشار تقاضا روبه رو بودند.
براساس اين گزارش در كفه عرضه تعداد متقاضيان فروش سهام مهركام پارس از مرز دو هزار نفر گذشته است. اين شركت از جمله زيرمجموعه هاي ايران خودرو است كه پيش بيني شد در صورت فروش بلوك سهام بانك پارسيان سود مناسبي را در حساب هاي خود شناسايي كند. تحقق نيافتن اين معامله حجم عرضه سهام مهركام پارس را به شدت افزايش داده است.
از سوي ديگر سرمايه گذاري ساختمان ديروز با هجوم تعداد بيشتري از سهامداران متفاضي فروش مواجه شد. 830 نفر دستور فروش هاي خود را در مجموع ارزش 5/16 ميليارد ريال روي ميز كارگزاران گذاشتند. قرار است بلوك 6/8 درصدي سهام ساختمان ايران روز چهارشنبه در بورس به فروش برسد. با فروش اين ميزان سهام پيش بيني مي شود تركيب مالكان عمده سهام ساختمان ايران يك دست شود. ظاهراً سهامداران، اين يك دستي را چندان مطلوب خود نمي دانند و به همين دليل صف هاي فروش طولاني براي سهام ساختمان تشكيل داده اند.
براساس اين گزارش روز دوشنبه صف فروش سهام صدرا و سرمايه گذاري بانك ملي ادامه يافت. ديروز ارزش كل دستور فروش ها براي سهام اين دو شركت همخانواده به 12 ميليارد ريال رسيد.
طبق اطلاعات دريافتي روز گذشته نماد مبادلاتي دو شركت مس باهنر و پارس توشه پس از برگزاري مجمع و تعديل پيش بيني سود باز شد.