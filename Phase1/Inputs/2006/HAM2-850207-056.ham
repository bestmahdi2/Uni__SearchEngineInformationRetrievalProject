تسهيلات ويژه براي دانشجويان و اعضاي هيأت علمي در نمايشگاه كتاب
گروه علمي فرهنگي: در آستانه برگزاري نوزدهمين نمايشگاه بين المللي كتاب تهران، دانشگاهها و مؤسسات آموزش عالي، تسهيلات ويژه اي براي دانشجويان و اعضاي هيأت علمي خود در نظر گرفته اند.
در اين زمينه دبير شوراي صنفي دانشگاه علامه طباطبايي از ارايه بن كتاب به دانشجويان و فرهنگيان در قالب «طرح مهر» خبر داد. محمد خرم، با اشاره به نزديك بودن زمان برگزاري نمايشگاه كتاب، اظهار كرد: شوراي صنفي دانشگاه علامه طباطبايي با 40 ناشر بزرگ و مطرح كشور مذاكراتي انجام داده است تا با تخفيف 30 درصدي كتب آنها در اختيار دانشجويان و فرهنگيان قرار گيرد. وي همچنين با بيان اين كه طرح اهداي بن كتاب به دانشجويان به عنوان «طرح مهر» نامگذاري شده است، خاطرنشان كرد: به دانشجويان و فرهنگيان يك دفترچه با 40 بن تحويل داده مي شود كه هر بن به يك ناشر اختصاص دارد. دبير شوراي صنفي دانشگاه علامه طباطبايي در ادامه به ايسنا گفت: اعتبار بن هاي كتاب تا پايان تابستان است و دانشجويان و فرهنگيان پس از اتمام نمايشگاه كتاب نيز مي توانند از بن ها استفاده كنند. وي درباره نحوه ارايه بن به متقاضيان گفت: كليه دانشجويان دانشگاه هاي سراسري، آزاد، پيام نور، علمي كاربردي و افراد داراي مشاغل فرهنگي با به همراه داشتن كارت دانشجويي و يا معرفي نامه از محل اشتغال مي توانند با مراجعه به غرفه اي كه براي اين امر در نمايشگاه كتاب اختصاص يافته است بن كتاب تحويل بگيرند.
همچنين دانشگاه فردوسي مشهد نيز براي ارايه تسهيلات به دانشجويان و اعضاي هيات علمي خود كارت خريد كتاب صادر مي كند.
اين كارت با همكاري بانك رفاه و در دانشگاه فردوسي ارايه مي شود و دانشجويان و استادان اين دانشگاه مي توانند تا نهم ارديبهشت ماه براي دريافت كارت خريد كتاب به كتابخانه مركزي دانشگاه مراجعه كنند.