«من و خدا» در نقاشي كودكان دنيا
گروه ادب و هنر- الهام اناري: اولين جشنواره بين المللي نقاشي كودك جهان اسلام شهريورماه سال آينده در تهران برگزار مي شود. همه كودكان 4 تا10 ساله سراسر دنيا مي توانند دست به كار شوند و نقاشي هاي خود را از 15 فروردين تا 15 تير به اين جشنواره بفرستند.
محمدرضا كمره اي كه مديريت اين جشنواره را برعهده دارد معتقد است در گذشته خلأيي در زمينه اجراي نقاشي كودك ويژه بچه هاي مسلمان داشتيم؛ خلأ رقابتي با موضوع نقاشي جهان اسلام. اين مسأله باعث طرح جشنواره نقاشي كودك شد. با طرح موضوع نقاشي با عنوان «من و خدا» فراخواني به60 كشور در سراسر دنيا ارسال شده است.در برگزاري اين جشنواره سازمان هاي يونسكو، فرهنگ و ارتباطات اسلامي و وزارت آموزش و پرورش همكاري دارند.
به گفته كمره اي در روزهاي برگزاري جشنواره غرفه هاي آموزشي به كشورهاي مختلف اختصاص داده شده كه در هريك از اين غرفه ها هنرهاي مختلف از قبيل نقاشي، موسيقي، تئاتر و... آموزش داده مي شود و مربي هايي از سراسر دنيا هر روز از صبح تا بعدازظهر كودكان را آموزش مي دهند. هدف از اجراي اين برنامه تغيير فضاي آموزشي است، به نحوي كه كاربردي و عملي شود. زمان برگزاري جشنواره از اول تا سي ام شهريور است.
مديريت جشنواره، مجموعه سعد آباد را به عنوان مكان برگزاري جشنواره معرفي مي كند و كودكان خارجي حاضر در جشنواره نيز ميهمان سازمان فرهنگي- هنري شهرداري خواهند بود. با توجه به اين كه تا به حال چنين جشنواره اي در كشور ما برگزار نشده، پيش بيني مي شود كودكان استقبال بسيار خوبي از اين جشنواره داشته باشند.
جشنواره بين المللي نقاشي كودك با عنوان من و خدا با هدف ايجاد زمينه اي براي رشد نوآوري و خلاقيت در كودكان، شناسايي كودكان خلاق و با استعداد، بررسي آثار كودكان جهان اسلام و شناخت روحيات آنها، گردآوري مجموعه اي از نقاشي هاي كودكان مسلمان در تمامي كشورها و ايجاد زمينه اي فرهنگي براي ارتباط و همبستگي ميان كودكان جهان اسلام برگزار مي شود؛جايي كه برگزار كنندگان مطمئن هستند بيشتر از 5 هزار نقاشي دريافت مي كنند. پانصد نقاشي از ميان آنها توسط هيأت داوران انتخاب مي شود و در نمايشگاه در معرض ديد عموم قرار مي گيرد. اما شرايط شركت در جشنواره چيست؟ موضوع و شيوه اجراي آثار آزاد است، اندازه آثار ارسالي بايد به ابعاد 40در30 و 70 در50 سانتي متر باشد، تعداد آثار ارسالي براي هر شركت كننده حداكثر 14 اثر است، سن شركت كنندگان بايد بين 4 تا 10سال باشد، كودكان غيرمسلمان هم مي توانند در اين جشنواره شركت كنند.
آثار شركت كنندگان بايد مشخصات كامل شامل نام و نام خانوادگي، تاريخ و محل تولد، فتوكپي شناسنامه، يك قطعه عكس 4در6 و آدرس دقيق و شماره تماس داشته باشد. آثار ارسالي بايد داراي عنوان، تكنيك، تاريخ خلق اثر و فلش جهت اثر در پشت هر نقاشي و اصل باشد. نقاشي ها را روي مقوا نچسبانيد، تا نزنيد و آنها را لوله نكنيد.
حقوق نشر و نمايش آثار ارسالي متعلق به برگزار كننده مسابقه و مهلت ارسال آثار از 15 فروردين تا 15 تير است. به برگزيدگان مسابقه ديپلم افتخار و تنديس ويژه مسابقه اهدا مي شود. نقاشي ها در دو گروه سني 4 تا 7 سال و 7 تا 10 سال داوري مي شود و داوران نمايشگاه مركب از هفت تن از اساتيد دانشگاه، تصويرگران كتاب كودك و متخصصان نقاشي كودك خواهند بود.