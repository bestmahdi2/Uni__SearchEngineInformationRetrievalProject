آموزش عالي
ثبت نام كنكور86 از امروز آغاز مي شود



گروه علمي فرهنگي- ثبت  نام آزمون سراسري دانشگاه ها و موسسات آموزش عالي كشور ازساعت 9 صبح امروز(پنج شنبه)در سراسر كشور آغاز مي شود.
بنابر اعلام سازمان سنجش كشور  ثبت نام آزمون سراسري تا 7 دي  ماه به صورت اينترنتي و رايانه اي در مراكز پستي كشور ادامه دارد.
در كليه مراكز پستي دو باجه، يكي براي ثبت نام اينترنتي و ديگري براي ثبت نام كامپيوتري پيش بيني شده است.
براساس اين گزارش، داوطلباني كه از طريق كامپيوتر يا cbr ثبت نام كنند، طي كمتر از دو ماه اطلاعاتشان روي سايت سازمان سنجش قرار مي گيرد و داوطلبان مي توانند اطلاعات ثبت نامي خود را از طريق اينترنت مشاهده كنند.
بنابر اعلام سازمان سنجش، آزمون سراسري 86 همانند سال قبل و بدون تغيير، برگزار مي شود، البته در آزمون امسال سوابق تحصيلي داوطلبان نيز 15درصد تأثير دارد.
مسئولان سازمان سنجش پيش بيني كرده اند كه در آزمون سراسري سال 1386 يك ميليون و 300 هزار نفر شركت كنند. سازمان سنجش براي تشويق داوطلبان آزمون سراسري براي ثبت نام به شيوه اينترنتي، جوايزي را در نظر گرفته است.
هزينه هاي ثبت نام در كنكور86
داوطلبان براي شركت در هر يك از گروه هاي آزمايشي بايد مبلغ 3 هزار و600 تومان پرداخت و دفترچه راهنما و كارت اعتباري دريافت كنند.
همچنين اگر فردي متقاضي گروه آزمايشي هنر علاوه بر گروه هاي اصلي(رياضي، تجربي، انساني، زبان هاي خارجي)بود بايد مبلغ 3هزار و600 تومان پرداخت و يك كارت اعتباري دريافت كند.
چنانچه فردي متقاضي گروه آزمايشي زبان هاي خارجي علاوه بر گروه اصلي(رياضي، تجربي، انساني، هنر)بود بايد مبلغ 3هزار و600 تومان پرداخت و يك كارت اعتباري دريافت كند.
البته براي توزيع مدارك و كارت اعتباري علاوه بر هزينه ثبت نام، مبلغ 2000 ريال هزينه توزيع توسط پست دريافت مي شود.
اساسنامه ساختارجديد نظارت و ارزيابي
دانشگاه ها تدوين شد
ايسنا: وزير علوم، تحقيقات و فناوري از طراحي ساختار جديد نظارت و ارزيابي دانشگاهها و تدوين اساسنامه آن خبر داد و گفت:  اعمال نظارت و اثربخشي آن جز با همكاري دانشگاه ها و مؤسسات آموزش عالي امكان پذير نمي تواند باشد.
مهدي زاهدي در سي وسومين نشست معاونان آموزشي دانشگاه ها و مؤسسات آموزش عالي گفت: سند چشم انداز بيست ساله، رسيدن كشور به قدرت اول علمي و اقتصادي در منطقه آسياي جنوب غربي را براي سال 1404 هدف قرار داده و برنامه چهارم توسعه، توسعه دانش بنياد كشور را تجويز كرده است.
وي اظهار كرد: تأكيدات مكرر مقام معظم رهبري مبني بر ضرورت پرداختن به نهضت نرم افزاري و رهنمود اخير ايشان مبني بر ضرورت تهيه نقشه جامع علمي كشور را بايد در راستاي تحقق اهداف سند چشم انداز و برنامه هاي توسعه ارزيابي كرد كه در اين فرايند طبيعتا دانشگاه ها و مؤسسات آموزش عالي و تحقيقاتي نقطه كانوني و محور اين نهضت بزرگ علمي، اجتماعي و اقتصادي قرار مي گيرند و به اين لحاظ مسئوليتي مضاعف در ساختن آينده كشور بر عهده دارند.
وي همچنين گفت: در جهت اجراي قانون اهداف، وظايف و تشكيلات وزارت علوم، تحقيقات و فناوري كه نظارت مستمر بر فعاليت دانشگاه ها و مؤسسات آموزش عالي و تحقيقاتي كشور را مورد تأكيد قرار داده است، طراحي ساختار جديد نظارت و ارزيابي و تدوين اساسنامه آن به انجام رسيده است.به اين لحاظ تقويت دفاتر نظارت و ارزيابي دانشگاه ها و نظارت بر عملكرد گروه هاي آموزشي و اعضاي هيات علمي در چارچوب ساختار و اساسنامه مصوب نظارت و ارزيابي مورد تأكيد است.
برگزاري مسابقه برنامه نويسي دانشجويي acm
گروه علمي فرهنگي- مرحله مقدماتي هشتمين دوره مسابقه برنامه نويسي دانشجويي acmدر منطقه غرب آسيا 24آذرماه در دانشگاه صنعتي شريف برگزار مي شود.
به گزارش روابط عمومي دانشگاه صنعتي شريف، سرپرست هشتمين دوره مسابقات برنامه نويسي acmبا بيان اين مطلب افزود: هدف از برگزاري اين مسابقه شناسايي استعدادهاي برجسته دانشجويان در زمينه طراحي الگوريتم، حل مساله و برنامه نويسي و تشويق و ترغيب دانشجويان است.
ماشين حساب باستاني در بستر اقيانوس
ايرنا: باستان شناسان انگليسي، يوناني و آمريكايي اعلام كردند قطعات آهني كه حدود صد سال قبل توسط غواصان يوناني درون لاشه يك كشتي باستاني در جنوب يونان كشف شده بود، مربوط به يك ابزار محاسباتي پيشرفته است.
به گزارش خبرگزاري آسوشيتدپرس، اين محققان اعلام كردند قطعات فلزي ياد شده به قديمي ترين ماشين حساب مكانيكي شناسايي شده در جهان تعلق دارد كه بين 140تا 100سال قبل از ميلاد مسيح ساخته شده  است.
اين محققان با استفاده از دستگاه ويژه اسكن پرتوهاي ايكس قطعات برنزي و پوسيده مربوط به اين وسيله را بررسي كردند و علاوه بر شناسايي ساز و كار كاركرد اين دستگاه، دستورالعمل چگونگي استفاده از آن، كه روي بدنه دستگاه نوشته شده، را نيز شناسايي كردند.
جديدترين آنتي ويروس براي ويندوز ويستا



ايسنا:جديدترين توليدات امنيتي و ذخيره سازي اطلاعات براي ويندوز ويستا توسط شركت نرم افزاري سيمانتك معرفي شد.
ويندوز ويستا، جديدترين توليد مايكروسافت است كه نيازي به نصب  آنتي ويروس ندارد، اما براي شركت ها ضروري است تا با ايجاد راه حل هايي از ورود هكرها پيش گيري كنند.