طرح انتقال آب رودخانه كرج به تهران و پيامد هاي آن
ضرورت يك بازنگري
گروه شهري- اسدالله افلاكي: رئيس سازمان حفاظت محيط زيست مي گويد با توجه به نگراني مردم و مسئولان كرج از نحوه انتقال آب رودخانه كرج به تهران، اين طرح به زودي مورد بررسي ويژه و بازنگري قرار مي گيرد. به گفته وي يك گروه متشكل از كارشناسان وزارت نيرو، سازمان حفاظت محيط زيست و مسئولان شهري ضمن بررسي ميزان آب انتقالي از طريق اين تونل به تهران، مقدار نياز پايين دست تونل در شهرستان كرج را تعيين مي كنند؛ افزون بر اين، سازمان حفاظت محيط زيست پيشنهاد داده است تا دريچه هايي براي كنترل ميزان انتقال آب در مبادي تونل انتقال آب كرج به تهران  نصب شود تا در فصل هاي مختلف سال، آب به تناسب نيازهاي شهر تهران و كرج توزيع شود.
معاون وزير نيرو نيز چندي پيش اعلام كرد كه قرار نيست حتي قطره اي آب اضافه از سد كرج به تهران اختصاص داده شود و ميزان تخصيص  همان مقداري است كه از 30 سال پيش تاكنون وجود داشته است. به گفته وي قرار است اين طرح باعث ارتقاي نحوه كيفيت انتقال آب از كرج به تهران با حفظ زيست بوم كرج شود.
دكتر پرويز كردواني، استاد نمونه دانشگاه تهران در اين باره به همشهري گفت: به طور كلي تا قبل از انتقال آب رودخانه كرج به تهران، كرج داراي توسعه پايدار بود ولي امروز اين رودخانه نقشي در آبياري مزارع كرج ندارد و آب داخل زمين نفوذ نمي كند و در نتيجه عدم نفوذ آب به داخل زمين سبب خشكيدن قنات ها در منطقه شهريار، رباط كريم و كرج شده است، به طوري كه تا پيش از اين به بركت آب رودخانه كرج، نقاطي از منطقه بكه شهريار به صورت باتلاق بود، ولي در حال حاضر سطح آب در اين منطقه چندين متر تنزل كرده است. نكته ديگر اين كه جاري بودن رودخانه كرج سبب تأمين شن و ماسه بود، اما مهار كردن اين رودخانه مانع از اين فرايند شد؛ اتفاقي كه در رودخانه جاجرود نيز رخ داده است و از همين رو تا 20 سال ديگر هيچ منبع شن و ماسه اي در اطراف تهران وجود نخواهد داشت.
اين چهره  ماندگار علمي، با اشاره به پيشينه انتقال آب كرج به تهران افزود: از سال 1309 آب از كرج به تهران منتقل شد، اما قرار نبود تا اين اندازه آب كرج به تهران منتقل شود. ولي به تدريج كه تهران توسعه يافت سد لار و لتيان نيز احداث شد با اين هدف كه يك دهم آب سد لتيان به تهران و نه دهم آن به ورامين تخصيص داده شود، در حالي كه در برخي سالها حتي در اوج نياز وراميني ها، قطره اي آب از اين سد به ورامين منتقل نمي شود.در نتيجه كشاورزي ورامين هم به سرنوشت كرج مبتلا شده است.
دكتر كردواني ضمن هشدار نسبت به نحوه مديريت آب گفت:  دو سوم آب تهران از سدهاي لار، جاجرود و كرج و يك سوم از منابع زيرزميني تامين مي شود و به همين منظور تاكنون 1050 حلقه چاه حفر شده است، اما مسئله خطرناك ديگري كه در حال وقوع است اينكه سازمان آب مجوز حفر 50 حلقه چاه ديگر را گرفته است، در حالي كه حفر اين چاهها براي تهران بسيار مسئله آفرين است. براي نمونه وقتي زير سد لتيان چاه حفر شد تا آب آن به تهران انتقال يابد بخشي از زمينهاي مزروعي و باغهاي منطقه لواسان با مشكل جدي مواجه شد.
وي مي افزايد: تا سال 1360 عمق چاه در برخي جاهاي كرج كمتر از 4 متر بود، اما الان به دليل عدم تزريق آب به سفره هاي زيرزميني به 60 الي 70 متر رسيده و با ادامه روند فعلي و تا كمتر از 20 سال آينده نبايد انتظار داشت در كرج، كلات و شهريار و رباط كريم باغي يا زمين كشاورزي وجود داشته باشد، چرا كه در حال حاضر در مواقع نياز تهران، سهم كرج از آب سد حدود 2 متر مكعب در ثانيه است كه اين مقدار هم فقط آب به كرج قديم اختصاص مي يابد. در حالي كه حدود 13 مترمكعب آب به تهران تخصيص داده مي شود و از همين رو مي توان گفت اين سد تهران است نه سد كرج.وي با اشاره به احداث سد جديد در منطقه طالقان گفت:  قرار است به اندازه آبي كه امروزه از كرج، لار و لتيان براي تهران تامين مي شود به همان اندازه يعني حدود 500 ميليون مترمكعب آب گيلان به تهران اختصاص داده شود. آبي كه بايد صرف كشاورزي شود. بعد هم مي گويند مشكل حل شده و آب تهران تامين شده است، اما به چه قيمتي ديگر مهم نيست،حال آنكه تمام مناطق نابود مي شود تا تهران زنده بماند، يعني نه كرجي مي ماند نه شهرياري و نه وراميني.
اين استاد دانشگاه با اشاره به مزاياي متعدد سدها تاكيد كرد: چنانچه مديريت درستي اعمال نشود ساخت سد مشكلات فراواني ايجاد مي كند؛ از جمله اينكه پس از ساخت سدها، مردم حريم رودخانه را تصرف كرده و در آن تاسيسات و خانه احداث مي كنند، در حالي كه اگر مخزن سد پرباشد و بارندگي شديدي روي دهد به طوري كه ناگزير به باز كردن دريچه هاي سد شوند آب عظيمي وارد مسيلي مي شود كه اغلب تبديل به ساخت و ساز و تاسيسات شده و در نتيجه جان مردم به خطر مي افتد و بعد هم از آن به عنوان بلاي طبيعي تعبير مي شود در حالي كه اين بلاي طبيعي نيست بلكه ناشي از مديريت نادرست است.
وي تصريح كرد: با توجه به وضعيت كنوني و چنانچه تدبيري انديشيده نشود نبايد انتظار داشت عمر مفيد سدهاي تهران به بيش از 25 سال ديگر برسد، يعني تا 25 سال ديگر به دليل انباشته شدن گل و لاي و لجن در حوضچه آبگير سدها، اين سدها با مشكل جدي مواجه مي شوند و اين نكته اي است كه مسئولان و مردم به آن توجهي نداشته اند، چرا كه اگر بخواهند عمر مفيد اين سدها افزايش يابد بايد با شستشوي هيدروليكي آنها را تميز كنند يعني دريچه هاي سد را در مواقعي از سال باز كنند و با ماشينهاي مخصوص، گل و لاي داخل سد را از طريق دريچه ها دفع كنند اما اين كار هرگز انجام نمي شود. به گفته وي ضروري است با احداث سدهاي رسوبگير و نيز آبخيزداري كامل در بالا دست سدها عمر مفيد آنها افزايش داده شود.