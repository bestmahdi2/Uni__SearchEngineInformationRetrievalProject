نگاهي تحليلي به عوامل دخيل بر بازارمسكن
ما خانه به دوشان غم سيلاب نداريم
كاظم برآباديهوشيار يوسفي
عرصه ساخت وساز در كشور ما، هزار و يك پيچ و خم و پيچيدگي دارد. اين كلاف سر در گم را سه گروه سياست گذار، سرمايه گذار و مصرف كننده ايجاد مي كنند چرا كه هر يك از اين سه گروه خود را در فرآيند ايجاد كالايي به نام مسكن سهيم مي دانند و به نوعي آن را مرتبط با منافع خويش به حساب مي آورند. به همين دليل حضور و دخالت افراد و دستگاه هاي گوناگون(به صورت مستقيم يا غيرمستقيم)در عرصه ساخت وساز كشور، امري است نهادينه شده؛ اما تا زماني كه چنين حضوري، بدون موازي كاري و كاغذبازي هاي موجود باشد، مي تواند گامي در جهت تحقق رسالت اين قشر كه همانا توليد مسكن مناسب، مقاوم و البته ارزان است به حساب بيايد. متاسفانه در حال حاضر يكي از عواملي كه بازار ساختماني كشور را رنج مي دهد(در كنار بحران سرمايه گذاري)مشكلي است به نام كلاف سر در گم نظام ساخت وساز مسكن!
كليت موضوع وقتي شفاف تر مي شود كه با تكيه بر نقش هر سه گروه و واسازي وظايفشان، بتوانيم لپ كلام آنها را دريابيم و به كارايي شان پي ببريم، در غير اين صورت وضع به همان رويه پيشين خواهد بود و حتي در مواردي ممكن است مخاطبان را به برگزيدن راه جديدي بكشاند كه آن فرار از يوغ سياست گذاري هاست و تن ندادن به كاغذبازي هاي نهادينه شده.
هسته تصميم گيري و سياست گذاري
مسلما وزارت مسكن و شهرسازي به عنوان سياست گذار، كانون توجه ما در اين بخش خواهد بود چرا كه بدنه دولت با در اختيار گذاشتن آزادي عمل هاي فراوان، اهرمي براي نظارت، سياست گذاري و برنامه ريزي در ساخت وسازهاي كشوري ايجاد كرده است با نام وزارت مسكن و شهرسازي و اين وزارتخانه به حكم وزارتخانه بودنش بايد محلي باشد براي تجميع كارشناسان، حرفه مندان و اهالي خبره صنعت ساختماني كشور، تا علاوه بر ايجاد بسترهاي سالم و مغذي براي رشد اين صنعت، افق هاي روشن و سره اي را براي آينده آن نيز
در نظر بگيرند. در اين راستا توجه به روند سياست گذاري هاي مسكن در ايران كه از سال 1342 آغاز شد و با تمام فراز و فرودهايش همچنان اهميت لازم را داراست امري اجتناب ناپذير به نظر مي رسد. در دوران پس از انقلاب مهمترين نقاطي كه مورد نظر سياست گذاران بخش مسكن بوده در چند نكته خلاصه مي شود:
1ـ توجه به كيفيت در ساخت وسازها(مخصوصا توجه به مقوله مقاوم سازي و استفاده از سازه هاي بتني).
2ـ توجه به مبحث انبوه سازي(با نيم نگاهي به توليد مسكن ارزان).
3ـ تمركزبخشي و هدايت منابع مالي براي ارائه تسهيلات بانكي بيشتر به بخش مسكن.
آنچه هم اكنون شاهد آن هستيم به نتيجه نرسيدن اين سه هدف عمده بوده است؛ يعني خانه هايي از خاك سر در آورده اند كه نه مقاوم هستند، نه متراكم و نه ارزان، بلكه با ابعاد وسيع خود، جابه جا در شهر چون تاج بتني زشتي بر سر چند خانه كوتاه و قديمي جا خشك كرده اند و انگار كسي نيست بپرسد كه اگر روزي يكي از اين برج ها رو به ويراني نهاد، كدام ساختمان دو- سه طبقه اطرافش بايد تحمل و گنجايش نخاله هاي چندين طبقه ساختمان را داشته باشد. البته در اين ميان معماري نيز رو به تباهي رفته است و تا سطح ساختمان ها و پوسته هاي ديوارها تنزل پيدا كرده. عدم سياست گذاري هاي صحيح در اين بخش سبب شد كه علاوه بر كيفيت جسمي(ساختاري)خانه ها، شاهد از بين رفتن كيفيت روحي آنها(معماري)نيز باشيم. شهرهاي ما نيازمند جلوه هاي معنوي هستند و اين جلوه ها صد البته در معماري خانه هاي آپارتماني تبلور پيدا مي كند؛ سطوحي آزاد در ميان فضا كه هم از قابليت ديد سه بعدي برخوردارند و هم به دليل ارتفاعشان به راحتي ديده مي شوند و هم در خانه و خيابان و محل كار يا درون آنها زندگي مي كنيم يا از بيرون مي بينيمشان. گسترش و احياي معماري اسلامي در بطن معماري نوين يكي از سياست هاي مثبت سعيدي كيا در عرصه مديريت شهري است كه اگر چه تاكنون تحقق لازم را نداشته اما اميدواريم با در كنار هم قرار دادن اهرم هاي گوناگون بتواند به اين مهم دست يابد. اينجاست كه معلوم مي شود گره ها، چگونه و تحت چه سياست گذاري هايي گشوده مي شود.
دو ارگان ديگر كه پا به پاي وزارت مسكن در امر سياست گذاري(و بيشتر نظارت در اجرا و سازماندهي حرفه مندان اين حوزه)فعالند؛ شهرداري ها و سازمان نظام مهندسي ساختمان كشور هستند. شهرداري ها كه بيشتر به نظارت بر ساخت وسازها و هماهنگ كردنشان با كالبد شهر و خدمات رفاهي آن مي پردازند، با تمام قدرت و نفوذي كه در اين حوزه دارند متاسفانه هنوز نتوانسته اند بر امر نظارت به اصطلاح سوار شوند. حضور دلخواه عده اي كه بدون هدايت به خصوص و با سليقه هاي شخصي به ميدان ساختمان سازي كشور آمده اند و علاوه بر مهندسان ساختمان و تاسيسات و معماران، گروه هاي مختلف شغلي نظير بازرگانان و پزشكان را جابه جا مي بينيم كه به امر ساخت وساز مشغول هستند، نشان دهنده عدم كنترل قانوني در راه يابي اين عده به بازار مسكن كشور است. اين گروه ها كه صرفا به دلايل اقتصادي وارد اين عرصه شده اند به دليل عدم آشنايي با فن آوري هاي روز بنا و روش هاي نوين ساخت مسكن، وضعيت آشفته و ناهماهنگي را در عرصه شهرها خلق كرده اند كه معلول ناهماهنگي متوليان ساخت وساز شهري است. در شهرهاي ما هيچ مقام و ارگاني نيست كه به پيگيري، بررسي، نظارت و بعضا حذف اين عوامل بپردازد تا با صلاحيت هاي اين عرصه از بدون صلاحيت ها جدا شوند. در اين ميان مردم نيز به عنوان تنها مصرف كننده اين كالاي گران(گران ترين كالاي مصرفي هر خانوار)ناچارا با اعتماد به اينگونه افراد سرمايه اي را به دستشان مي سپارند كه از قبل آن نه خانه اي با كيفيت به چنگ مي آورند و نه اتفاقي خاص در معماري و نحوه ساخت بنا در كشور مي افتد. در كنار وزارت مسكن و شهرداري ها، آن ارگاني كه به هسته تقويت كننده بار علمي عرصه ساخت و ساز مي پردازد، سازمان نظام مهندسي و ساختمان كشور است؛ ngo اي دولت ساخته كه بعضي از قوانينش را از دولت مي گيرد و در بعضي از مواقع به طراحي مقررات و قوانيني نيز مي پردازد. در اين حوزه نظارت بر كار تخصصي مهندسان(البته مهندسان عضو اين سازمان)نكته پر اهميتي است چرا كه با اين نظارت، خدمات مهندسي كه آنها به جامعه و مردم ارائه مي دهند بر طبق اصول و استانداردهاي فني قابل قبول خواهد بود و حتي در مواردي براي مجازات مهندس يا شركت مهندسي كه از ارائه خدمات اصولي و با كيفيت سر باز زده  است، از يك شوراي انتظامي بهره مي گيرد.
اما تمام اين حرف ها يك طرف و عدم رعايت ضوابط فني در اكثر ساخت وسازها، بهره بردن از نيروهاي غيرماهر و در نتيجه هدر دادن مصالح ساختماني و به تبع آن توليد محصولي بي كيفيت در طرف ديگر.
امروزه عوامل اجرايي دخيل در ساخت وساز اعم از كارگران فني ماهر و نيمه ماهر عمدتا آموزش خاصي نمي بينند در حالي كه سرعت تغييرات فن آوري و روش هاي نوين ساختمان سازي پرداختن به امر آموزش را الزامي مي كند.
دارا بودن پروانه كار و گواهي صلاحيت حرفه اي امري لوكس و فرماليته تصور مي شود و در كارهاي شخصي ساختمان اجباري براي ارائه آن در كار نيست. در نظام جاري ساخت وساز شهري جواب يك سؤال به صورت صريح داده نشده است كه مسئوليت كيفيت كل ساخت وساز بر عهده كيست و در صورت بروز خسارت، جبران آن چگونه ممكن است؟ آيا مهندس ناظر باوجود امضاي اسناد ساختماني و فرم تعهد نظارت مي تواند كل مسئوليت ساختمان را به عهده داشته باشد؟
در نظام كنترل ساخت وساز شهري كه توسط وزارت مسكن و شهرسازي تهيه شده است، هيچ
رد پايي از گروه هاي اجرايي كه عمدتا سود اين فرآيند را به خود اختصاص مي دهند وجود ندارد. گروه هاي اجرايي به جز قراردادهايي كه با مالك دارند، در هيچ مرجع رسمي هيچ امضايي نمي دهند و عمدتا نظام موجود به كنترل و مچ گيري مهندسان مي پردازد تا كنترل ساخت وساز و سازندگان محترم كه تمامي عوامل موثر در كيفيت ساختمان را در اختيار دارند و منافع اين بازار ساخت وساز را به جيب خود سرازير مي كنند.
هسته سرمايه گذار در بخش مسكن
سرمايه گذاري هاي اين بخش را مي توان به دو گروه خصوصي و دولتي تقسيم كرد كه خود بخش خصوصي نيز از شخصي سازها و انبوه سازها تشكيل شده است. نكته قابل توجه در اين بخش حضور كم رنگ بخش دولتي در توليد و سرمايه گذاري براي ساخت مسكن(چيزي كمتر از 5 درصد)است. از اين رو مدتي است كه بخش خصوصي سعي كرده تا خودش را بيشتر در بازار تهيه مسكن مسئول به حساب بياورد تا علاوه بر به دست آوردن سود بيشتر تسلط خودش را بر اين بازار قطعي تر كند. اما در سر راه اين هدف مشكلاتي نيز هست. دولت كه سهم بسيار اندكي در توليدات اين صنعت دارد به جاي رسيدگي به وضع بازار، جلوگيري از افزايش قيمت مصالح، توجه به كيفيت و استانداردسازي، نظارت بر امر ساخت وساز و تمامي فعاليت هايي كه در جهت بهبود شرايط ساخت وساز در كشور باشد، با دخالت مستقيم خود در بازار(مانند ممانعت از فروش تراكم در سال 82، افت و خيزهاي سيمان در چند ماهه گذشته و…)امنيت سرمايه گذاري بخش خصوصي در اين عرصه را با ريسك پذيري بالايي روبه رو كرده است به طوري كه هر از چندگاهي با ايجاد جو رواني نامساعد به ركود بازار مسكن افزوده و مانع از سرمايه گذاري هاي كارساز در اين بخش شده است.
گروهي معتقدند كه به علت پايين آمدن حجم نقدينگي در بازار، سرمايه گذاري هاي بخش خصوصي رو به زوال نهاده است، اما اگر سري به آن طرف آب ها بزنيد(البته لازم نيست كه خيلي به دور دست ها فكر كنيد)در دبي حجم سرمايه گذاري ايرانيان براي ساخت ساختمان به حدي بالا بوده كه كارشناسان اقتصادي را با تعجب روبه رو كرده است.
و نكته آخر مي تواند اشاره به مقاومت منفي دولت در پذيرش سرمايه گذاري هاي خارجي در اين بخش باشد چرا كه قوانين تو در تو و بعضا پازل شكل ما، هماي سعادت سرمايه گذاري خارجي را از روي دوش كشورمان كه دچار مشكل مسكن ارزان است، پرانده. در هسته سرمايه گذاري، البته حضور بخش خصوصي پررنگ تر است و از اين بخش، اين تنها انبوه سازان هستند كه در بازار، عدم تعادل به وجود مي آورند. اگر به عنوان نمونه آپارتمان هاي تازه ساز و خالي از سكنه شمال و شمال شرق تهران را در نظر بگيريم به اين نتيجه مي رسيم كه انبوه سازان با توليد خانه هاي گران علاوه بر بالا بردن قيمت مسكن در شهرها، سبب ايجاد شكاف بين توليدات و تقاضاهاي اين بازار شده و دردي از بي خانه مان هاي كشور كه به رقم يك ميليون خانوار رسيده اند، دوا نمي كند. يكي از آخرين مصوبات دولت و شوراي پول و اعتبار كه در آن تسهيلات بانكي مناسبي را براي انبوه سازان(و نه كساني كه به مسكن ارزان احتياج دارند)در نظر گرفته، نشان از عدم تعادل در سياست گذاري هاي اين بخش دارد كه اگر چه زيانش از طريق انبوه سازان جلوه مي كند ولي در واقع، مشكل اصلي به دست سياست گذاران اين بخش است كه گاها به درمان سرپايي مشكلات قناعت مي كنند و از طراحي برنامه جامعي در اين زمينه شانه خالي مي كنند.
گروه هدف؛ گروه فراموش شده
در نهايت سياست گذاران اين عرصه و سرمايه گذارانش بايد به هماهنگي هاي لازم دست يابند تا از نتيجه اين هماهنگي ها شاهد تحولي در اين بازار راكد باشيم. اين دو گروه بايد بپذيرند كه توليد بيشتر مسكن(ارزان و مقاوم)هر چند كه سود كمتري داشته باشد اما با تجميع اين سودهاي اندك و به چرخه افتادن خريد و فروش آن، سود مورد نظر خود را به دست خواهند آورد.