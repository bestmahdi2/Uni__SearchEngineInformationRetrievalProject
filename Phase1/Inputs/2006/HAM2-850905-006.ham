نگاه
آستين ها را بالا نزدندحسام الدين مطهري
گوش هايمان را تيز كرديم كه شايد خبرهاي خوشي از 9روز هفته كتاب امسال بپيچد و شادمانمان كند و شنيديم خرده اشاراتي به پراكنده موضوعات مورد توجهي، اما عملاً جز انتشار چند كتاب معمولي و تبليغات زرد ناشران زرد، خبري نيامد و رويدادي ثبت نشد. گرچه انتظار رخ داد تحولي شگرف در فضاي كتاب و كتابخواني آن هم در يك هفته، جز ساده انگاري نيست، اما به هرحال هفته اي ديگر نيز بگذرد...!
در ميان شنيده هاي اين هفته، خبر افتتاح خبرگزاري تخصصي كتاب نيز به گوش رسيد؛ اتفاقي كه گويي رفتن به استقبال هفته كتاب و انتظار براي شنيدن خبرهايي خوش بود. آخرين روزهاي آبان ماه، اولين روز شروع به كار رسمي اين خبرگزاري چون ايام گذشته، بي هيچ شگفتي به شب رسيد و باز شروع تازه  روزي ديگر و باز غروبي و باز.... براي من كه از دور و با واسطه، خبرهايي از اين افتتاح مي شنيدم، مشاهده صفحه  اينترنتي خبرگزاري كتاب، كم كم به حساسيتي شيرين مبدل شده بود. اينكه بالاخره يك مركز تخصصي حول محور كتاب به اطلاع رساني مي پردازد، مي توانست نويدبخش تحولات كوچك، اما مؤثر در اين حوزه باشد. 23 آبان ماه، به وقت مشاهده صفحه اينترنتي ايبنا، چندان كه انتظارش را مي كشيدم، رضايتي حاصل نشد، چرا كه ديدن زمينه  اي تيره، گرافيك به شدت ضعيف و صورتي بي سامان، تمام تصوراتم را بر هم زد.
به نظر، ايبنا(خبرگزاري كتاب ايران)دستاورد اقدامي باشتاب و بي برنامه است، ولي شايد باور نكنيد كه سال ها از پيشنهاد راه اندازي چنين خبرگزاري  به وزارت فرهنگ و ارشاد اسلامي مي گذرد. مدت ها فرد يا افرادي به قصد اتمام كار آستين بالا زده اند، اما هر بار به دلايلي موفقيت حاصل نشده بود تا اينكه نتيجه  كار در سال جاري روي اينترنت قرارگرفت.
خبرگزاري كتاب، فاصله  بسياري با انتظارات مخاطبانش دارد. در حقيقت ايبنا اتفاق شگفتي نيست. در نبود اين سايت، علاقه مندان كتاب، اخبار حوزه  مورد نظر خود را در سرويس هاي فرهنگ و ادب خبرگزاري ها پيگيري مي كردند. علاوه بر مشكلات طراحي صفحه -كه نوعي به هم ريختگي را فرياد مي زند- انتشار نيافتن اخبار روزانه و قابل اعتنا، از ديگر معايب اين طرح هزينه بر است. ايبنا مي توانست مرجع معتمدي باشد براي اهل فرهنگ، ناشران، مخاطبان كتاب، نويسندگان، روزنامه نگاران و هركه در اين حوزه، ذهني درگير و جست وجوگر دارد.
آنچه اكنون به نشاني iba.ir پيش چشم مخاطبان قرار گرفته، صفحه اي شبيه وب گاه  هاي شركت هاي صنعتي است. با همان عدم تعهد نسبت به تازه بودن و اهميت نه چندان بالا. پس؛ شايد؛ وقتي ديگر....