جمعي از كارشناسان كشور از 9 تا 11 خرداد ماه بررسي مي كنند
فوتبال به عنوان يك پديده اجتماعي
گروه ورزشي _ مريم رضايي: جمعي از مديران و كارشناسان كشور با هدف بررسي ابعاد اجتماعي،  اقتصادي، رواني و كاركردهاي مثبت و منفي «فوتبال» به عنوان يك پديده در جوامع بشري، از امروز به مدت 3 روز در تهران گرد هم مي آيند.
به گزارش همشهري، فوتبال به عنوان يك پديده واگير اجتماعي كه بيش از يك قرن در جوامع بشري ظهور يافته است از شكل يك رشته ورزشي و عاملي براي سرگرمي و تفريح به يك پديده اجتماعي تبديل شده است.
براساس اين واقعيت دانشكده علوم اجتماعي و روانشناسي دانشگاه آزاد اسلامي واحد تهران مركز و گروه پژوهشهاي اجتماعي فصل نو همايش فوتبال و جامعه را برگزار مي كنند. اين همايش، قصد دارد پديده فوتبال را با هدف كاستن جنبه هاي منفي آن و تقويت كاركردهاي مثبت آن و نيز نزديك شدن به بازيهاي جام جهاني و بالا گرفتن تب فوتبال در جامعه به بحث و نظر بگذارد. جمعي از كارشناسان و مديران در حوزه هاي جامعه شناسي، روانشناسي، اقتصادي، ورزشي و مسئولان برخي از باشگاههاي فوتبال در اين همايش سخنراني خواهند داشت. محل برگزاري اين همايش مركز همايش دانشگاه آزاد اسلامي واحد تهران مركز است كه از 9 تا 11 خرداد ماه برگزار مي شود.