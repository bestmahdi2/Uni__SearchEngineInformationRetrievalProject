با دستگيري قبل از وقوع اولين سرقت در تهران مشخص شد
نوجوان 15 ساله، عضو باند سرقت مسلحانه بود
گروه حوادث- سه پسر جوان 15 تا 25 ساله كه بعد از ارتكاب چندين سرقت مسلحانه در اصفهان به تهران آمده بودند، قبل از ارتكاب نخستين سرقت مسلحانه در پايتخت توسط مأموران پليس شناسايي شده و دستگير شدند.
ساعت 1 و 30 دقيقه بامداد، پنجشنبه، ماموران يگان ويژه پليس آگاهي تهران بزرگ درحال گشت زني در حوالي پارك شمشيري تهران، متوجه خودرو پرايد با سه سرنشين در گوشه اي از پارك شدند. حضور سه پسر جوان در آن ساعات بامداد، شك پليس را برانگيخت. درحالي كه ماموران به خودرو نزديك مي شدند، سرنشينان پرايد قصد فرار داشتند اما با سرعت عمل پليس دستگير شدند. در بازجويي هاي صورت گرفته اين سه جوان كه 15، 23 و 25 سال سن داشتند در ابتدا ادعا كردند كه تنها به قصد تفريح در آن ساعت به پارك آمده اند ولي وقتي نتوانستند مدارك خودرويي را كه سوار آن بودند به پليس ارايه دهند، ماموران اقدام به بازرسي خودرو كردند كه با كشف دو قبضه اسلحه كمري و 140 تير فشنگ، يك رشته دستبند نظامي، قمه، طناب و دستكش ديگر چاره اي جز بيان حقيقت از سوي متهمان باقي نماند. سه پسر جوان كه در چندقدمي محلي كه قرار بود تا چند دقيقه بعد آن را مورد دستبرد قرار دهند بازداشت شده بودند بعد از انتقال به اداره يكم آگاهي تهران بزرگ به چندين فقره سرقت مسلحانه در اصفهان اعتراف كردند.
  سرقت هاي مسلحانه در اصفهان
كارآگاهان اداره يكم آگاهي تهران بزرگ بلافاصله بعد از انتقال سه متهم به مقر پليس، بازجويي هاي تخصصي خود را از آنان آغاز كردند. اين سه متهم كه دو نفر از آنان از اهالي شهرستان اصفهان و ديگري از ساكنان رشت بوده اند وقتي خود را در برابر سئوالات كارآگاهان ديدند لب به اعترافات جديدي گشودند. آنها در توضيح سرقت ها گفتند: از مدتي قبل با استفاده از تجهيزاتي كه در اختيار داشتيم اقدام به سرقت مسلحانه سه خودرو سمند و دو خودرو پرايد در شهرستان اصفهان كرديم. در ابتدا خودرو مورد نظر را شناسايي مي كرديم سپس در يك محل خلوت سد راه راننده آن شده و با تهديد اسلحه راننده را به بيرون پرت كرده و بعد از سرقت خودرو از محل مي گريختيم.
سرقت ناكام از طلافروشي
محمد تورنگ، رئيس مركز اطلاع رساني پليس تهران گفت: در ادامه بازجويي ها تحقيقات كارآگاهان اداره يكم آگاهي مشخص كرد اين سه جوان نيم ساعت قبل از بازداشت نيز خودروي پرايدي را در تهران ربوده بودند و سوار بر اين خودرو به مقابل طلافروشي اي كه از قبل نقشه سرقت آن را كشيده بودند مراجعه كرده بودند. محل مشخص شده طلافروشي اي در نزديك پارك شمشيري بودكه سارقان مسلح جوان دريافته بودند كه طلافروشي فاقد تجهيزات ايمني است.