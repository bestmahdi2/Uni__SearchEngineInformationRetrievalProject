خيابان دماوند تعريض و خط اتوبوس برقي آن برچيده مي شود
گروه شهري: به دنبال بازديد دكتر محمدباقر قاليباف شهردار تهران از منطقه 13 مقرر شد آزادسازي 75 درصد باقيمانده از املاك معارض بر سر راه تعريض خيابان دماوند با سرعت بيشتري پيگيري شود.
به گزارش همشهري، براي آزادسازي 18 هزار متر مربع عرصه و 20 هزار مترمربع اعياني شامل كاربري هاي تجاري، اداري و صنعتي و مسكوني واقع بر سر راه تعريض خيابان دماوند حداقل 700 ميليارد ريال اعتبار نياز است تا عرض 30 متري خيابان دماوند حد فاصل ميدان امام حسين تا ترمينال شرق(با 7 هزار و دويست متر طول)به 45 متر عرض افزايش يابد.
به گفته قاليباف، اختصاص بخش قابل توجهي از محور خيابان دماوند به خط ويژه اتوبوس برقي سبب ناهمگوني خطوط سواره رو و ايجاد گلوگاه در محدوده تعدادي از تقاطعات  موجب بروز معضلات ترافيكي در يكي از اصلي ترين شبكه معابر  شرق يعني خيابان دماوند و افزايش زمان سفر و آلودگي هوا شده است.
قاليباف افزود: با اجراي كامل طرح تعريض، انتقال خطوط ويژه اتوبوس برقي از خيابان مذكور و احداث تقاطعات غيرهمسطح، اجراي تعدادي دوربرگردان و حذف چراغهاي راهنمايي زمان دار و چپ گردها شاهد روانسازي ترافيكي در سراسر خيابان دماوند خواهيم بود.
بنابر اين گزارش با توجه به تسهيلات در نظر گرفته شده ازسوي شهرداري تهران و فعال  شدن كميسيون توافقات املاك منطقه 13 انتظار مي رود در مدت زمان محدودي، اجراي طرح تعريض خيابان دماوند به پايان برسد.