سودهاي 100ميليون دلاري بورس
گروه بورس- آمارهاي موجود نشان مي دهد، 13شركت پذيرفته شده در بورس تهران براي امسال بيش از 100ميليون دلار سود عملكرد پيش بيني كرده اند.
به گزارش همشهري، بر اين اساس بالاترين پيش بيني سود عملكرد امسال متعلق به شركت هاي بزرگ خودروسازي است، به طوري كه دو شركت سايپا و ايران خودرو وعده  داده اند امسال در مجموع بيش از 2/1ميلياردلار سود از محل عملكرد خود شامل توليد خودرو و سرمايه گذاري در شركت هاي زيرمجموعه و ساير سرمايه گذاري هايشان كسب كنند.
در اين ميان سود عملكرد سايپا 650ميليون دلار تخمين زده شده و پيش بيني سود ايران خودرو هم 600ميليون دلار برآورد مي شود.
در حال حاضر ارزش كل سهام سايپا به قيمت هاي جاري در بورس تهران حدود 2ميليارددلار برآورد مي شود و ارزش سهام ايران خودرو 3/1ميليارد دلار ارزيابي شده است.
اين آمار نشان مي دهد، كل رقم سرمايه گذاري شده در سهام دو شركت خودروسازي بين 2تا 3 سال از محل سود عملكرد اين شركت ها برگشت داده مي شود. در حال حاضر نسبت قيمت بر درآمد سهام سايپا 3 مرتبه و ايران خودرو 3/2 مرتبه است.
بر اين اساس چهار شركت ديگر بورس تهران نيز وعده كسب سودهاي عملكردي بالاتر از 200ميليون دلار را به سهامداران و متقاضيان سرمايه گذار داده اند. در اين ميان سود عملكرد شركت سرمايه گذاري غدير 370ميليون دلار، سرمايه گذاري بانك ملي 240ميليون دلار، پتروشيمي خارك 210ميليون دلار و بانك پارسيان 205ميليون دلار پيش بيني شده است. ضمن اينكه چهار شركت سيمان فارس و خوزستان، سرمايه گذاري بازنشستگي،  پتروشيمي اراك و گروه بهمن نيز سود عملكرد امسال خود را 150تا180ميليون دلار برآورد كرده اند.
صدرا، ايران خودرو ديزل و چادرملو نيز از جمله شركت هايي هستند كه امسال سودي معادل 100تا120 ميليون دلار از محل عملكردشان كسب مي كنند.