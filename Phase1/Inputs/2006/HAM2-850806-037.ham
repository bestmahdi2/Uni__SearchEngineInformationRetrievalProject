30 درصد از مجروحان تصادفاتدچار تروماي سر و صورت مي شوند
گروه اجتماعي- مريم غفاري: تصادفات و حوادث جاده اي دومين علت مرگ و مير در ايران محسوب مي شوند كه در 30 درصد از اين تصادفات، مصدومان از ناحيه سر و صورت آسيب مي بينند، در حالي كه تنها 150 جراح دهان، فك و صورت در كشور فعالند و گسترش اين رشته و جبران كمبود تجهيزات ملزوم اين جراحي ها ضروري است.
ابوالحسن مسگرزاده، متخصص جراحي دهان، فك و صورت با اشاره به برگزاري كنگره بين المللي جراحي دهان، فك و صورت گفت: بازسازي ضايعات ناحيه فك و صورت، اصلاح ناهنجاري هاي فكي، روش هاي جراحي جوان سازي(رفع چين و چروك صورت)، روش هاي نوين درمان شكستگي هاي ناحيه فك و صورت، درمان هاي نوين تومورها و سرطان هاي فك و صورت، بازسازي حفره دهان به روش ايمپلنت(كاشت دندان)، جراحي نارسايي هاي تنفسي هنگام خواب از عمده مباحث اين كنگره سه روزه را تشكيل مي دهد.براساس اين گزارش، درحالي كه كشور ايران در زمره حادثه خيزترين كشورهاي دنيا به شمار آمده و حوادث جاده اي دومين علت مرگ و مير جمعيت ايران محسوب مي شود، تنها 150 متخصص جراح دهان و فك و صورت در كل كشور فعال هستند، اين درحالي است كه رشته جراحي دهان، فك و صورت در دنيا رو به گسترش بوده و محدوده وسيعي از اعمال جراحي را دربرمي گيرند. رشته جراحي دهان، فك و صورت محدوده وسيعي از اعمال جراحي از جمله ضايعات و صدمات تروماتيك به ناحيه فك و صورت- تروماي ناشي از تصادفات جاده اي، جانبازان، جنگ، ورزش، سقوط، نزاع و... ناهنجاري هاي رشدي تكاملي كه طي دوران رشد معمولاً در ناحيه فك و صورت ايجاد مي شود، ناهنجاري هاي مادرزادي مثل شكاف لب و كام، سندروم ها، ضايعات پاتولوژي خوش خيم و بدخيم، انواع بازسازي ها در نسوج نرم و سخت متعاقب ضايعاتي كه در ناحيه صورت ايجاد مي شود، عفونت ها، جراحي هاي سرپايي، ليزر و جراحي ميكروسكوپي و زيبايي را شامل مي شود.اين گزارش مي افزايد: به دليل تردد بالاي اتومبيل ها در جاده هاي شمال كشور و بالا بودن آمار تصادفات جاده اي شيوع ضايعات فك و صورت بيشتر از نقاط ديگر كشور است، به طوري كه 30درصد از مجروحان تصادفات جاده اي دچار تروماي سر و صورت شده و 10درصد نيز دچار شكستگي ناحيه سر و صورت مي شوند كه متاسفانه عوارض ناخوشايندي را از جمله ايجاد عوارض ظاهري در صورت، مختل شدن روابط اجتماعي، دشواري درجويدن غذا، تكلم و حتي تنفس را به دنبال دارد.گفتني است، سومين كنگره بين المللي جراحي دهان، فك و صورت با حضور استادان و جراحان ايراني، اروپايي و آمريكايي با هدف به روز كردن علم جراحي فك و صورت و هماهنگي با پيشرفت هاي نوين جهان، آبان ماه جاري در تهران برگزار مي شود.
مجازات مربوط به كودك آزاري بايد با قاطعيت اعمال شود
گروه اجتماعي - سرپرست مجتمع ولي عصر گفت: مجازات هاي مربوط به كودك آزاري بايد با قاطعيت اعمال شود تا تأثيرگذار باشد.
حجت الاسلام والمسلمين محمدرضا فؤاديان افزود: گاهي ولايت دستگاه قضايي از ولايت پدر و مادر بالاتر است، زيرا ولايتش ولايت حكومتي است و مي تواند در اين امور وارد شود.وي تصريح كرد: در نظام جمهوري اسلامي ايران نبايد مسائلي چون كودك آزاري وجود داشته باشد زيرا چهره نظام را مخدوش مي كند.سرپرست مجتمع ولي عصر اطلاع رساني مناسب در اين خصوص را يكي از راه هاي جلوگيري از بروز مسأله كودك آزاري دانست و گفت: مي توان شماره تلفني را اعلام كرد تا در مواقع لزوم، كودكاني كه در معرض آزار و اذيت قرار مي گيرند، بتوانند مسئولين مربوطه را مطلع كنند.