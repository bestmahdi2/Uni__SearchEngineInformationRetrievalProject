بارزاني: ممكن است اعلام استقلال كنيم
گروه بين الملل - در واكنش به انتقادات مسئولان سياسي و شخصيت هاي عراقي نسبت به بارزاني در خصوص پايين  كشيدن پرچم عراق در كردستان اين كشور، ديروز بارزاني رئيس اداره منطقه كردستان عراق گفت: معترضان به برافراشتن پرچم كردها در شمال عراق افراد متعصب و افراطي هستند. وي همچنين تهديد كرد كه سرود ملي كردستان را ساخته و حتي احتمال دارد كه اعلام استقلال كند. وي كه در پارلمان كرد در شهر اربيل سخن مي گفت اظهار داشت: كساني كه خواهان به اهتزاز در آمدن پرچم عراق در كردستان هستند شكست خوردگاني هستند كه نمي توانند مناطق خود را كنترل كنند و تنها مي خواهند كردستان مانند مناطق آنان باشد.
مسعود بارزاني دو روز پيش دستور داد پرچم رسمي عراق از ادارات و سازمانهاي مستقر در كردستان عراق به زير كشيده شده و به جاي آن پرچم انقلاب 14 ژوئيه 1958 كردها به اهتزار در آيد.
اين عمل با واكنش تند نوري مالكي نخست وزير و سران گروههاي سياسي عراق مواجه شد.
در همين خصوص جلال طالباني رئيس جمهور عراق كه خود نيز كرد است گفت: علت چنين تصميمي در خصوص عدم برافراشتن پرچم ملي در كردستان عراق نشانگر خلاء موجود در قانون اساسي كشور است و اينكه نمايندگان بايد پس از سقوط نظام صدام پرچم ديگري را براي كشور انتخاب مي كردند.وي افزود: برخي گروه ها نيز از اين مساله براي تخريب مواضع سايرين استفاده مي كنند.
طالباني تاكيد كرد: طي تماس با نوري مالكي، نخست وزير و مسعود بارزاني، رييس منطقه  خودمختار كردستان عراق مسائلي براي ما روشن شد كه از جمله آن ارائه  شكل هاي متفاوت از پرچم عراق است كه بعد از سقوط صدام ايجاد شده؛ اين مساله در شوراي حكومت انتقالي بررسي شد و تصميم گرفته شد كه پرچم جديدي تعيين شود، اما اهميتي به اين مساله داده نشد و همين امر به معناي عدم وجود حرفي در قانون اساسي در خصوص پرچم رسمي است كه بايد مورد توجه قرار گيرد.
در اين بيانيه آمده است: تصميم بارزاني ارتباطي با پايين كشيدن پرچم كنوني عراق ندارد، بلكه در اعتراض به پرچم صدام است كه دستانش آغشته به خون صدها هزار عراقي در جنگ هاي داخلي و خارجي است.
در اين بيانيه آمده است: پرچم رسمي عراق كه از سوي پارلمان و براساس قانون اساسي تعيين خواهد شد، پرچمي مقدس است كه همگي بايد آن را به رسميت شناخته و در همه جاي عراق حتي كوه هاي كردستان عراق براي اعلام عراق دموكرات جديد برافراشته شود.
از سوي ديگر منابع رسمي دولتي، حقوقدانان عراقي، روساي جناح هاي سياسي و اعضاي پارلمان عراق اعلام كردند كه پرچم عراق براساس قانون اساسي كشور تدوين شده و نمي توان جز از طريق قانون به تغيير آن پرداخت. پرچم عراق نماد حاكميت اين كشور است كه بايد در تمامي مناطق اين كشور برافراشته شود.
عدنان الدليمي، رييس جبهه  التوافق عراق در اين خصوص گفت: از برادران كردمان مي خواهيم كه در اين زمان كه همگي به دنبال اجراي طرح آشتي ملي هستيم، مساله  پرچم را جنجالي نكنند؛ چرا كه اين پرچم، پرچم نظام سابق نيست بلكه پرچمي است كه از سال 1963 در جمهوري عراق برافراشته شده است.
از سوي ديگر در حالي كه تنشها در پي ممنوع كردن برافراشتن پرچم عراق در كردستان عراق ادامه دارد، اكنون تشكيلات محلي كردستان در شمال عراق در حال آماده سازي سرود ملي كردستان است.
قتل يكي ديگر از سران القاعده
در عراق
فرماندهي نيروهاي چند مليتي در عراق ديروز از قتل يكي از سران القاعده در استان الانبار واقع در غرب عراق خبر داد.
اين فرماندهي در بيانيه اي افزود: نيروهاي مشترك عراقي و چند مليتي روز يكشنبه صدام شهاب را در منطقه راوه از توابع استان الانبار به قتل رساندند.
اين بيانيه درباره صدام شهاب نوشته است كه او مسئول بسياري از عمليات كشتار و سربريدن شهروندان عراقي بوده است.
بر اساس اين بيانيه، دراين عمليات نيروهاي مشترك عراقي و چند مليتي 12 تروريست را به قتل رساندند.
مشاور عالي امنيت ملي عراق نيز روز يكشنبه از دستگيري مرد شماره 2 تشكيلات القاعده در عراق موسوم به حامد جمعه السعيدي معروف به ابو رنا و ابو همام خبر داد.