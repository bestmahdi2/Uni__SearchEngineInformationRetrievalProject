دكتر رهنمايي، استاد دانشگاه تهران:
قطع درختان لويزان در چارچوب طرح مصوب شهري بود
گروه شهري: اين كه چه ضرورتي شهرداري تهران را عليرغم مواجه بودن با انواع مسائل زيست محيطي وادار به جراحي يك بوستان منطقه اي به منظور احداث يك بزرگراه درون شهري كرده نيازمند بررسي همه جانبه و منطقي است.
دكتر رهنمايي استاد جغرافياي شهري دانشگاه تهران در مصاحبه با همشهري گفت: از آنجا كه بدنه شهرسازي اوليه شهر تهران براساس جمعيت محدود و زيرساخت هاي مورد نياز آن زمان بنا شده، لذا در شرايط فعلي و شهرسازي ثانوي و انبوه بناها و ساختمان هاي مسكوني، تجاري و اداري احداث شده به نظر مي رسد در بسياري موارد بارگذاري جمعيت و بناها آنچنان زياد است كه تناسبي با زيرساخت هاي موجود ازجمله شبكه بزرگراهي آن نداشته باشد.رهنمايي گفت: شهروندان يك شهر از مديريت شهري خود توقع دارند كه در بدنه شهر شرايط لازم براي يك زندگي آرام و بدون دغدغه كه بتوانند به راحتي در آن كار و تردد كنند را فراهم كند كه يكي از آنها توسعه و بهسازي و تعريض شبكه بزرگراهي به عنوان ضرورت و نياز امروز جامعه شهري است.
وي اظهار داشت: گرچه تسهيل عبور و مرور مردم در قالب احداث يك شبكه بزرگراهي طبيعتاً نياز به تخريب دارد. اما اين اقدامات هرگز بدون جبران خسارات نبوده است. اين استاد دانشگاه مي گويد: من باور ندارم و غيرممكن مي دانم كه شهرداري براي احداث بزرگراه زين الدين كه به قطع تعدادي درخت در پارك لويزان منجر شد خارج از طرح مصوب عمل كرده باشد چراكه در عرصه هاي شهري چه اشخاص حقيقي و چه حقوقي و چه سازمان هاي اجرايي نمي توانند هيچ اقدامي را بدون طرح مصوب شهري به انجام برسانند.
وي گفت: هيچ شهرداري در هيچ دوره اي در تهران غير از اين عمل نكرده يعني ابتدا تصميمي گرفته شده، برنامه هاي مرتبط با آن به تصويب مراجع ذي ربط رسيده و بعد براساس آن پشتوانه قانوني كارها به پيش رفته است.
وي با اشاره به برخي پيشنهادهاي مطرح شده به شهرداري مبني بر عبور شبكه گذرگاهي زين الدين از ميان بافت هاي مسكوني به جاي فضاي سبز بوستان لويزان گفت: اصولاً شيوه و مكانيزم اجراي اين بزرگراه از داخل فضاي سبز راحت تر، زودبازده تر و كم هزينه تر بوده و جبران و ترميم ضايعات آن كه در پروژه هاي عمران شهري امري اجتناب ناپذير است براي شهرداري سريع تر بوده است.وي ادامه داد: به عنوان نمونه جبران خسارت قطع 2 هزار درخت در مقايسه با تأمين هزينه تخريب خانه و كاشانه مردم و جلب رضايت آنها براي شهرداري مشكلي نيست ضمن اين كه در محدوده شهري مقررات و قوانيني وجود دارد كه به نفع مردم است تا شهرداري كه همين مسئله بهسازي و نوسازي در فرآيند شهري را با كندي مواجه مي سازد.
رهنمايي با اشاره به شهر برلين و جمعيت 5/3 ميليون نفري و مساحت 810 كيلومتري آن كه به اندازه مساحت شهر تهران است گفت: بدون احتساب تعداد شبكه هاي بزرگراهي و... فقط 19 مسير راه آهن وجود دارد كه برلين را به اطراف خود مرتبط مي سازد درحالي كه تهران با دو برابر جمعيت برلين مبادي ورودي و خروجي معدودي دارد كه تبعات ترافيكي سنگيني را براي شهروندان خود فراهم مي كند كه ضرورت احداث شبكه هاي بزرگراهي را جدي مي سازد.
رهنمايي مي گويد: هم اكنون كه به 15 اسفند ماه و هفته درختكاري نزديك مي شويم خوب است كه سازمان هايي نظير محيط زيست و جنگل ها و مراتع انرژي خود را صرف اين كنند تا مكان مناسبي براي كاشت درخت و جبران درختان قطع شده پيدا كنند و در نظر داشته باشند كه شهرداري تهران امكانات، محدوديت ها، تدابير، قوانين، مصوبات و نيروهاي كارشناسي خود را دارد كه رعايت حقوق و تمكين به آنها لازم است.