موزه جنگ در خوزستان
«در حال حاضر دو مركز فرهنگي دفاع مقدس در خوزستان وجود دارد كه يكي از آنها در خرمشهر و ديگري در دزفول در دست ساخت است.»
سرهنگ حسين  عشقي، مديركل بنياد حفظ آثار و نشر ارزش هاي دفاع مقدس گفت: «مركز فرهنگي دفاع مقدس خرمشهر به نوعي موزه آثار به جا مانده از دوران جنگ تحميلي و شهداست.»
وي افزود: «ساخت ساختمان مركز فرهنگي خرمشهر در سال 1309 انجام شده و تا زمان آغاز جنگ تحميلي، ساختمان اداري شركت نفت بود و در دوران دفاع مقدس نيز، اين ساختمان محل فرماندهي نيروهاي عراقي شد.»
سرهنگ عشقي اظهار داشت: «با بازسازي گوشه اي از ساختمان اداري شركت نفت، در سال 75 اين مكان به عنوان مركز فرهنگي دفاع مقدس افتتاح شد.»
وي توضيح داد: «مساحت اين مركز فرهنگي 2 هزار و 400 مترمربع و داراي كتابخانه تخصصي دفاع مقدس با بيش از دو هزار و 700 جلد كتاب و نمازخانه به شكل سنتي منطقه با مصالح به كاربرده از حصير و ني، سالن نمايش جهت اجراي نمايش هايي از دوران جنگ و دلاورمردي هاي رزمندگان براي بازديدكنندگان و آرامگاه سه شهيد گمنام كه در نوروز امسال در اين مكان دفن شده اند، است.»
وي گفت: «در اين مركز يا موزه، برخي كارهاي حجمي، عكسهاي مربوط به مقاومت مردم خرمشهر و آثار به جا مانده از شهداء به نمايش گذاشته شده است.»
سرهنگ عشقي تصريح كرد: «با توجه به اينكه اين مركز، محل فرماندهي دشمنان بوده است، دست نوشته هاي آنها بر روي ديوارهاي ساختمان به جا مانده است كه يكي از دست نوشته ها اين است كه آمده ا يم كه بمانيم و از اين قسمت به شكل خاصي حفاظت شده است.»