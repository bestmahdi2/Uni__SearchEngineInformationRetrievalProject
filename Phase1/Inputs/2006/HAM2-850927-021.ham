چشم انداز
فرصت سوزي نكنيم
محدثه واعظي پور
در سال هاي اخير بعضي از كارگردان هاي شاخص و صاحب نام سينماي ايران ترجيح داده اند، فيلم هايشان را پيش از برگزاري جشنواره فيلم فجر اكران كنند. اين گرايش مي تواند به دلايل مختلفي به وجود آمده باشد. پيش از آن كه به سراغ دلايل بروم، بايد بگويم دليل بي علاقگي كارگردان هاي مطرح براي حضور در جشنواره فجر، هرچه باشد به نفع مهم ترين جشنواره سينمايي كشورمان نيست و باعث مي شود جذابيت اين رقابت كمتر و تعداد مخاطبانش محدودتر شود.
به نظر مي رسد يكي از مسايلي كه باعث شده كارگردان ها علاقه اي به اكران فيلمشان در جشنواره نداشته باشند، مسأله داوري است. اگرچه بايد بپذيريم كه هر داوري و هرگزينشي منتقداني دارد و اين كاملاً طبيعي است اما از قديمي ترين و معتبرترين جشنواره سينمايي پس از انقلاب انتظار داريم راي هايش حرفه اي و تخصصي باشد. گاهي به نظر مي رسد حضور بعضي كارگردان ها رقابت را به نفع آن ها به پايان مي رساند و حاصل كارشان هرچه باشد، در اختتاميه بارها روي سن مي آيند و در رشته هاي مختلف سيمرغ مي گيرند. اين نوع اتفاق ها كه در دوره هاي مختلف تكرار شده و انكار نشدني است انگيزه بعضي از سينماگران را براي شركت در جشنواره فيلم فجر، كمرنگ كرده است.
جشنواره فيلم فجر متعلق به هيچ تهيه كننده، كارگردان، بازيگر يا نهادي نيست. اين جشنواره بايد محلي براي همدلي اهالي سينما باشد. زماني جشنواره فيلم فجر به معناي واقعي تبديل به آئين و مراسمي فرهنگي- هنري و متعلق به كل سينماي ايران مي شود كه به حضور فيلمسازان صاحب نام و شاخص بها داده شود و در كنار آن به تجربه هاي تازه و خلاقانه توجه شود.
طبيعي است كه سازندگان فيلم هاي عامه پسند تمايلي به نمايش آثارشان در جشنواره نداشته باشند، تجربه ثابت كرده اكران اين فيلم در جشنواره فقط به فروش شان لطمه مي زند و هيچ نتيجه اي ندارد. به همين دليل غيبت اين دسته از فيلمسازان خللي در برگزاري جشنواره فجر ايجاد نمي كند. اما فيلمسازان شناخته شده و با سابقه با حضورشان گرماي رقابت را بيشتر مي كنند. اگر آن ها هم در جشنواره غايب باشند، روزهاي كسل كننده اي را تجربه مي كنيم و جشنواره تبديل به محلي براي نمايش آثاري مي شود كه مي توان درباره تعداد سيمرغ هايي كه در اختتاميه شكار مي كنند از همان روز اول به راحتي صحبت كرد. در كنار اين آثار، فيلم هاي به اصطلاح جشنواره اي كه معمولاً در جذب مخاطب ناكام هستند هم روي پرده مي روند. تصور جشنواره اي با چنين اوضاع و احوالي ناراحت كننده است! برگزار كنندگان جشنواره بيست و پنجم بايد از همين حالا به دنبال فراهم كردن شرايطي باشند كه جشنواره بين المللي فجر محلي براي عرضه بهترين و جذاب ترين توليدات سينماي ايران باشد؛ جشنواره اي كه از تجربه هاي تازه و بديع استقبال مي كند و به سوابق پيشكسوتان احترام مي گذارد.