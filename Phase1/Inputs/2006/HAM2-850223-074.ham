از سوي وزارت بهداشت ارائه مي شود
آموزش پيشگيري از ايدز در تمام استانهاي كشور
گروه اجتماعي: تمام استان هاي كشور تحت آموزش پيشگيري از ايدز قرار مي گيرند رئيس مركز مديريت بيماري هاي وزارت بهداشت با اعلام اين خبر گفت: «با توجه به اينكه گروه هدف بيماري ايدز جوانان هستند بايد اين آموزشها رابراي جوانان قابل دسترس كنيم».
براساس آخرين آمار منتشر شده رسمي تعداد مبتلايان به ايدز در كشور 13 هزار و 40 نفر است اما آمارهاي غيررسمي خبر از 60 هزار مبتلا به ايدز مي دهد.
در اين ميان رابطه معنادار ميان ايدز و معتادان تزريقي سبب شد تا آمار رسمي، 3 ميليون و 700 هزار نفري معتادان كشور تهديدي جدي براي شيوع ايدز بين جوانان قلمداد شود. گويا در اين باره گفت: «حداكثر سن اين مصرف كنندگان 20 تا 40 سال بود و 2 تا 4 درصد را خانمها تشكيل داده اند كه ضمن تزريق مواد مخدر رفتارهاي پرخطر نيز داشته اند.»
از سوي ديگر روند تغيير الگوي ابتلا به ايدز از مواد مخدر به روابط جنسي غير ايمن نيز سبب شده است آموزش جوانان در زمينه پيشگيري از ايدز جدي تر دنبال شود.
در حالي كه رشد معتادان تزريقي كشور 3 برابر رشد جمعيت است و 94 درصد موارد ابتلا به ايدز را مردان تشكيل مي دهند دكتر گويا ارائه آموزش پيشگيري از ايدز را تنها راه حل مطمئن براي جلوگيري از افزايش اين بيماري در كشور دانست.
وي تأكيد كرد: «اين آموزش ها در مناطق خطرخيز كه كانال رفت و آمد به خارج از كشور هستند جدي تر و دقيق تر ارائه شود».
به گفته وي در تمام استانها مراكزي تأسيس شده است كه به افراد مراجعه كننده، آموزش پيشگيري از بيماري ايدز را ارائه مي دهند.
گفتني است كه دكتر گويا 20 روز قبل خبر از ارائه گزارش كامل «برنامه مبارزه با ايدز در كشور» به هيأت دولت داده بود.
وي گفته بود در اين گزارش همه ابعاد و زواياي برنامه مبارزه با ايدز در وزارتخانه و سازمانهاي مختلف تبيين و براساس آن بودجه درخواست مي شود.