نگاه
زمان مي گذرد
گروه ادب وهنر- صحبت كردن از جشنواره فيلم فجر در اين روزها شايد كمي عجيب باشد؛ جشنواره اي كه قرار است در ميانه زمستان برگزار شود و حالا تازه در اوائل پاييز قرار داريم. رسم بر اين است كه رسانه ها از دي ماه به جشنواره فجر بپردازند؛ در زماني كه تركيب احتمالي فيلم هاي حاضر در جشنواره  مشخص شده و مهمتر از آن روابط عمومي جشنواره فعال شده و خبرهاي مرتبط با اين رويداد هنري را در اختيار رسانه ها مي گذارد.
هر چقدر به بهمن ماه نزديك تر مي شويم، تب جشنواره هم بالاتر مي رود. البته برنامه ريزي براي برگزاري جشنواره، قاعدتاً  بايد خيلي زودتر آغاز شود. حتي عده اي مي گويند كه بلافاصله پس از برگزاري مراسم اختتاميه جشنواره، بايد كارهاي دوره بعدي را آغاز كرد. حتماً  مي دانيد كه جشنواره هاي معتبر دنيا، همگي دبيرخانه دائمي دارند كه در تمام طول سال هم فعال اند. به همين دليل است كه در برگزاري يك جشنواره سينمايي رده a به ندرت پيش مي آيد كه شاهد سهل انگاري و اشتباهاتي باشيم كه عموماً   در جشنواره فيلم فجر مشاهده مي شود. اگر قرار است در يك جشنواره معتبر، بزرگداشتي از يك فيلمساز صورت بگيرد، از مدت ها قبل خود فيلمساز در جريان قرار مي گيرد و فيلم هايي كه قرار است از او به نمايش درآيد، مشخص مي شود. همين طور تركيب فيلم هاي حاضر در بخش مسابقه يك فستيوال معتبر از مدتي قبل معين مي شود و عموماً هيأت انتخاب از ماه ها قبل به بازبيني فيلم هايي مي پردازد كه متقاضي حضور در جشنواره اند.به اين ترتيب مي توان انتظار داشت كه اين روزها دفتر جشنواره فجر پر از فعاليت و جنب وجوش باشد، در حالي كه معمولاً  در اين موقع سال، هيچ خبري از اين جشنواره نيست؛ شايد به اين دليل كه ما ايراني ها اصولاً  آدم هاي دقيقه نوديم و عادت داريم همه كارهايمان را در آخرين زمان ممكن انجام دهيم.
واقعيت اين است كه زمان به سرعت مي گذرد و تا چشم بر هم بگذاريم، نوبت به برگزاري جشنواره فيلم فجر مي رسد؛ جشنواره اي كه در سال هاي اخير خيلي باشكوه برگزار نشده و سال گذشته چند فيلمساز شاخص ترجيح دادند به جاي ارائه فيلم هايشان به جشنواره، آنها را زودتر اكران كنند.
زمان به  سرعت مي گذرد و به زودي ماراتن نفس گير هميشگي آغاز خواهد شد؛ تلاش هاي شبانه روزي براي رساندن فيلم ها به جشنواره اي كه همه از ابتدا مي دانند در ايام دهه فجر برگزار مي شود و با قدري برنامه ريزي شايد ديگر دليلي براي آن همه شتاب و فشار براي رسيدن به جشنواره وجود نداشته باشد.