اختصاص 5 درصد بودجه بهزيستي به پيشگيري
مهر: معاون امور فرهنگي و پيشگيري سازمان بهزيستي گفت: افزايش كيفيت خدمات مشاوره ژنتيك از مهمترين برنامه هاي پيشگيري از معلوليتها در سال 85 است كه توسط معاونت پيشگيري اجرا خواهد شد. سيد محمود ميرزماني به اهميت برنامه هاي پيشگيري در بروز معلوليتها اشاره كرد و افزود: تا هنگامي كه معلوليت ايجاد نشده مي توان با اجراي برنامه هاي مشاوره اي از وقوع آن پيشگيري كرد. بنابراين تاكيد معاونت پيشگيري در سال 85 بيشتر بر روي مشاوره ژنتيك، ارتقاء سطح كيفي و آگاه سازي مردم است.
معاون امور فرهنگي و پيشگيري بهزيستي تاكيد كرد: هم اكنون 124 مركز مشاوره ژنتيك تحت پوشش بهزيستي درسراسر كشور به مراجعه كنندگان خدمات ارائه مي كند كه البته قصد داريم در سال آينده به تعداد مراكز اضافه كنيم. وي به مشكل كمبود بودجه بهزيستي براي ارائه بهتر خدمات مشاوره اشاره كرد و افزود: تنها 5 درصد بودجه بهزيستي به بخش پيشگيري اختصاص دارد كه اين اعتبار بايد براي سال آينده و افزايش آموزشهاي پيشگيري از معلوليتها در تمام سطوح جامعه و همچنين افزايش كيفيت اجراي برنامه ها رشد چشمگيري داشته باشد.