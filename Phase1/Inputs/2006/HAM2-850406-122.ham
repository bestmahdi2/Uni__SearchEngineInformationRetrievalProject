تقديم لوايح شوراي حل اختلاف و تشهير به مجلس
رئيس ديوان عالي كشور در تشريح عملكرد مجموعه تحت مسئوليت خود از تقديم لوايح شوراي حل اختلاف و تشهير به مجلس خبر داد و گفت: لايحه بررسي قانون پيشگيري و مبارزه با مواد مخدر در مجلس مطرح است كه مجمع تشخيص مصلحت نيز اخيراً اين قانون را مورد بازبيني قرار داده است.
آيت ا…حسين مفيد در آستانه هفته قوه قضائيه ضمن تبيين وظايف قانوني ديوان عالي كشور در خصوص اعلام اسامي مفسدان اقتصادي در كشور گفت: كاري كه قوه قضائيه انجام مي دهد بايد مطابق قانون باشد و طبق ماده 188 قانون آيين دادرسي كيفري، كسي حق ندارد قبل از قطعيت حكم، اسم متهم را اعلام كند.
مفيد ادامه داد: گاهي افرادي در حد كلان مرتكب كلاهبرداري مي شوند يا در وزارتخانه هايي سوء استفاده هاي مالي انجام مي شود اما قوه قضائيه در اعلام اسامي آنها با مشكل قانوني مواجه است و به طور كلي بايد بگويم ما در اين مورد با خلاء قانوني مواجهيم و لذا از مجلس خواستيم كه اين مسئله را به گونه اي تصويب كند كه دادگاه اشخاصي را كه مرتكب چنين اعمالي مي شوند به جامعه معرفي كند.
وي از ديگر لوايح در دست بررسي را لايحه رسيدگي به دارايي مسئولان برشمرد و با اشاره به وظيفه قوه قضائيه در بررسي دارايي مسئولان، براي جلوگيري از حيف و ميل بيت المال اظهار داشت: كليات اين موضوع در قانون اساسي وجود دارد اما جزئيات اين موضوع نياز به قانون دارد كه در اين لايحه در دست بررسي است.
وي در ارايه آماري از ورودي پرونده ها به ديوان عالي كشور گفت: در سال،84 36 هزار و 686 فقره در مورد مواد مخدر به ديوان عالي كشور وارد شده است و تعداد پرونده هاي باقي مانده از سال،63 93 فقره بوده است.
وي تأكيد كرد: آراي وحدت رويه ديوان عالي كشور در حكم قانون است و همه دادگاه ها و قضات ديوان عالي كشور موظفند طبق آن عمل كنند. البته بايد بگويم وحدت رويه در عين اين كه در حد قانون است و حتي شوراي نگهبان هم بر آن نظارتي ندارد، اما بايد جهات شرعي و قانوني در آن رعايت شود.