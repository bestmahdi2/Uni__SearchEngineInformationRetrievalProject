دومين تونل هوشمند تهران سال 88 به بهره برداري مي رسد
حفر تونل توحيد آذرماه آغاز مي شود
گروه شهري - عمليات عمراني بزرگترين و دومين تونل هوشمند تهران در آذرماه سال جاري آغاز خواهد شد.
به گزارش خبرنگار ما، مجري پروژه تونل توحيد با اعلام اين خبر گفت: عمليات عمراني تونل توحيد پس از مشخص شدن پيمانكار و رفع مشكلات مالي و معارضين ملكي و تأسيساتي با تأخير چندماهه از آذرماه امسال آغاز خواهد شد.
تقي عباسي با اشاره به نحوه طرح و اجرا در احداث تونل توحيد گفت: با توجه به تجربه تونل رسالت و كار سنگيني كه در جريان آن انجام شد، هم اكنون شيوه پوياتري در احداث تونل توحيد اتخاذ كرده ايم.
مجري پروژه تونل توحيد با اشاره به گستردگي ميزان كار اين تونل نسبت به تونل رسالت افزود: اين تونل از زير دو خط مترو خواهد گذشت و عمليات احداث آن در حدود 28 ماه خواهد بود. در واقع بعد از آغاز عمليات احداث تونل توحيد، پس از 28 ماه دومين تونل هوشمند پايتخت در فروردين 88 به بهره برداري خواهد رسيد.
عباسي با اعلام مشخص شدن محل تجهيز كارگاه تونل توحيد گفت: با توجه به تجربه بسيار ارزشمند احداث تونل رسالت، هم اكنون تمهيدات بسياري را پيش بيني كرده ايم تا اگر بتوانيم، در زماني كوتاه تر از زمان مقرر تونل توحيد را بهره برداري كنيم.
وي با اشاره به رفع مشكلات مالي براي آغاز عمليات عمراني پروژه توحيد،  اظهار داشت:  پيش بيني اوليه ما براي احداث تونل توحيد تقريبي است، اما براساس هزينه هاي انجام شده در تونل رسالت، با توجه به گستردگي كار تونل توحيد، مبلغي در حدود 130 الي 150 ميليارد تومان براي ساخت اين پروژه پيش بيني مي شود.
تقي عباسي از كاهش قابل توجه بار ترافيكي بزرگراه چمران و نواب پس از بهره برداري از اين تونل خبر داد و افزود: هم اكنون در بزرگراه چمران حدفاصل خيابان باقرخان و همچنين در بزرگراه نواب، تا بعد از خيابان آذربايجان، شاهد ترافيك سنگيني هستيم كه پيش بيني مي شود با احداث اين تونل، بار ترافيكي اين قسمت از شهر كه در محدوده غربي پايتخت تأثيرگذار است شاهد تغييري اساسي شود.
مجري پروژه تونل توحيد در خصوص مشخصات دومين تونل هوشمند پايتخت گفت: تونل توحيد حدفاصل خيابان باقرخان در بزرگراه چمران تا بعد از خيابان آذربايجان در بزرگراه نواب به طول 2200 متر، با 2 باند رفت و برگشت خواهد بود و در داخل اين تونل سيستم تهويه هوا، روشنايي، سيستم اطفاء حريق و دوربين هاي كنترل ترافيك، سيستم تصويري و صوتي نصب خواهد شد.