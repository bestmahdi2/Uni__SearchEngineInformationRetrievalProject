در پي شكايت از آكادمي اسكار صورت مي گيرد
بازگشت تهيه كننده ايراني به صحنه تصادف
گروه ادب و هنر- كيكاووس زياري: «باب ياري» تهيه كننده ايراني مقيم آمريكا دوباره به صحنه تصادف برمي گردد! وي براي دومين بار طي سه ماه اخير به دادگاه عالي لس آنجلس شكايت كرد.
به نوشته نشريه هاليوود ريپورتر، ياري كه يكي از تهيه كنندگان درام اجتماعي و ضد نژادپرستي «تصادف» است، عليه آكادمي اسكار و اتحاديه تهيه كنندگان آمريكا شكايت كرده است. او در شكايت خود گفته هنگام برگزاري مراسم اسكار 2006 نام وي از فهرست تهيه كنندگان فيلم «تصادف» حذف شده است. اين حذف نام نه فقط باعث عدم دعوت وي به مراسم اسكار شد، بلكه آكادمي، اسكاري هم بابت تهيه كنندگي فيلم به وي نداد. دو تهيه كننده ديگر فيلم هنگامي كه نام فيلم «تصادف» به عنوان بهترين فيلم سال اعلام شد، با حضور روي صحنه اسكارهاي خود را دريافت كردند. آكادمي اسكار نام ياري را جزو تهيه كنندگان فيلم قيد نكرده بود.
ياري كه سهم معنوي خود از موفقيت اسكاري «تصادف» را مي خواهد، بعد از پايان مراسم اسكار سعي كرد با بحث و تبادل نظر با مسئولين آكادمي اسكار به خواسته اش دست پيدا كند. اما آكادمي اسكار از زير بار مسئوليت شانه خالي كرد و گفت: اين موضوع به آنها ارتباطي ندارد و آكادمي نام برندگان را براساس اسامي كه از سوي دست اندركاران فيلم هاي سينمايي اعلام شده، تنظيم كرده است.
بن بست مذاكرات ياري و آكادمي اسكار منجر به شكايت اول ياري از آكادمي و اتحاديه تهيه كنندگان شد. دادگاه لس آنجلس پس از بررسي پرونده و شنيدن حرف هاي طرفين دعوا، پرونده را مختومه اعلام كرد و گفت: ياري مستحق دريافت مجسمه طلايي اسكار نبوده است. دادگاه ادعاها و ادله وي را كافي ندانست.
با اين وجود، باب ياري كه مي گويد به اصالت ادعاي خود اطمينان دارد، اين بار پرونده خود را به دادگاه عالي لس آنجلس برده است. پرونده او همان پرونده قبلي است كه اين بار جزئيات بيشتري را در برمي گيرد و چند مدرك اضافي هم در آن ديده مي شود. در عين حال او در پرونده جديد به بحث درباره سيستم اعتباري حاكم در دو اتحاديه تهيه كنندگان و آكادمي اسكار پرداخته و آن را غيرعادلانه معرفي كرده است. دادگاه عالي با مطالعه پرونده تكميل شده باب ياري، راي خود را به زودي صادر خواهد كرد.
طرف ديگر ماجرا يعني آكادمي اسكار و اتحاديه تهيه كنندگان آمريكا ادعاي باب ياري را خلاف واقع ارزيابي كرده و مي گويند: شكايت او پايه و اساس قانوني ندارد. اما آنها يك وكيل مشترك گرفته اند كه در دادگاه از حقوق آنها دفاع خواهد كرد.
«تصادف» اولين ساخته سينمايي پل هگيس كانادايي تبار در مقام كارگردان است. وي قبل از اين نويسنده فيلمنامه چند فيلم مهم و مطرح سينمايي بوده و سال قبل براي «بچه ميليون دلاري»- ساخته كلينت ايستوود- اسكار بهترين فيلمنامه را دريافت كرد. او امسال نامزد دريافت اسكار بهترين فيلمنامه هم بود. قصه فيلم درباره تصادفي است كه در بزرگراه لس آنجلس رخ مي دهد. فيلم به بهانه اين تصادف به بررسي موقعيت اقليت هاي قومي، نژادي و رنگين پوستان در جامعه آمريكا مي پردازد. به اين ترتيب تضادهاي پنهان نژادي، مذهبي، اجتماعي، سياسي و قومي موجود در جامعه آمريكا به نمايش در مي آيد. فيلم كه با تحسين منتقدين سينمايي روبه رو شد، يكي از كارهاي پرفروش سال گذشته ميلادي بود. نمايش فيلم تابستان سال گذشته آغاز شد و در كمال حيرت تحليلگران سينمايي به آرامي تبديل به يك اثر پرفروش80 ميليون دلاري شد. فيلم كه با هزينه اي 5 ميليون دلاري تهيه شده بازيگراني مثل ساندرا بولاك، دان چيدل، مت ديلون و ترنس  هاوارد را در نقش هاي اصلي دارد.