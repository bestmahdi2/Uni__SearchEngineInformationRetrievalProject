اولين مورد شيوع آنفلوآنزاي مرغي در بلغارستان مشاهده شد
ايسنا:مقامات كشور بلغارستان تاييد كردند كه اولين مورد شيوع بيماري آنفلوآنزاي مرغي در مرغ و خروس هاي خانگي در روستايي در جنوب اين كشور مشاهده شده است.
وزارت كشاورزي بلغارستان در يك كنفرانس مطبوعاتي اعلام كرد كه نتايج آزمايشات اوليه در مورد آنفلوآنزاي مرغي مثبت است.
به محض كشف آلودگي، تمام مرغ و خروس ها از 3 مزرعه در اين منطقه كشتار شده اند. همچنين دو نفر كه با اين پرندگان در تماس بوده اند، در حال حاضر تحت نظارت هاي پزشكي قرار دارند.
با اين حال سازمان جهاني بهداشت در گزارشات اخير خود اعلام كرده است كه با فرا رسيدن فصل هاي سرد سال امكان همه گيري اين بيماري در جهان وجود دارد و به همين دليل تمام كشورها به تدابير و اقدامات امنيتي در جهت مقابله با شيوع اين بيماري مجهز باشند.
از سوي ديگر يك مقام رسمي ارشد از وزارت بهداشت اندونزي اعلام كرد كه سازمان جهاني بهداشت مرگ مرد 44 ساله اندونزيايي را در اثر ابتلا به بيماري آنفلوآنزاي مرغي تاييد كرده است.
به اين ترتيب شمار قربانيان اين بيماري در اندونزي به 42 تن رسيد و در حال حاضر با تعداد قربانيان آن در ويتنام برابر است.
اين مقام مسئول در اين باره گفت: نتايج آزمايشاتي كه ما از آزمايشگاه سازمان جهاني بهداشت در هنگ كنگ دريافت كرديم در مورد ابتلاي اين مرد اندونزيايي به آنفلوآنزاي مرغي مثبت بوده است. طبق گزارش اين آزمايشگاه، اين مرد كه هفته گذشته در بيمارستاني در شرق جاكارتا جان سپرد، آلوده به ويروس h5n1 بوده است.
دو ماه پيش بزرگترين مجموعه آلوده به آنفلوآنزاي مرغي در جهان در شمال استان سوماترا كشف شد. طبق آمار سازمان جهاني بهداشت، آنفلوآنزاي مرغي از زمان ظهورش در اواخر سال 2003 تا كنون دست كم جان 132 نفر را در سراسر جهان گرفته است.