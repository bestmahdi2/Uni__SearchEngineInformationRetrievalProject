سومين شركت به باشگاه 100 درصدي هاپيوست
گروه بورس: سرانجام سومين شركت نيز به باشگاه 100 درصدي هاي بورس تهران پيوست. پس از آن كه در بهار امسال با اوج گيري سهام معادن، ارزش دو شركت فراوري مواد معدني و معادن بافق به رشد قيمت 100 درصدي رسيد، در آغاز تابستان مجالي مناسب براي صعود سهام قند فراهم آمد.
آمارها نشان مي دهد، قند پارس از اول امسال تاكنون 101 درصد سود از محل رشد قيمت سهام نصيب سهامداران كرده و سودآورترين سهام بورس تهران تاكنون لقب گرفته است.
صعود سهام قند به همين جا ختم نمي شود، زيرا در همين مدت ارزش دارايي سهامداران قند اصفهان نيز 88 درصد افزايش يافته، قند اصفهان پس از قند پارس، فراوري مواد معدني و معادن بافق چهارمين سهام سودآور بورس بوده است.
اين گزارش حاكي است؛ در كنار سهام معادن و قند، داروسازان دوراني طلايي را از اول سال 85 تاكنون پشت سر گذاشته اند به طوري كه در ميان 20 شركت اول بازار از نظر رشد قيمت سهام نام 6 شركت توليدكننده دارو به چشم مي خورد.
در اين بين داروسازي سبحان با توجه به رشد قيمت 52 درصدي اش سودآورترين سهام در بين داروسازان بورسي بوده است. داروسازي اسوه، زهراوي، جابربن حيان، كوثر و پارس دارو ديگر شركت هاي داروسازي هستند كه در جمع 20 شركت اول بازار از نظر رشد قيمت ايستاده اند. ارزش سهام هر 6 شركت ياد شده 40 تا 50 درصد ظرف سال جاري افزايش يافته است.
آخرين آمار دريافتي نشان مي دهد: در طول دوره سپري شده از سال 85 تعداد 201 هزار متقاضي سرمايه گذاري به تالارهاي بورس اوراق بهادار مراجعه كرده و براي 3/3 ميليارد برگه سهم دستور خريد صادر كرده اند، ارزش كل داد و ستدهاي انجام شده در اين مدت 12 هزار ميليارد ريال برآورد شده است.بررسي آمار دريافتي گوياي اين واقعيت است كه هيچ تناسبي بين شركت هايي كه قيمت سهامشان به سرعت صعود كرده و شركت هاي پرطرفدار بورس مشاهده نمي شود. به طوري كه نام هيچ شركت توليدكننده دارو يا قند را نمي توان در جمع سهام پرطرفدار بورس ديد.
در غياب سهام سودآور بورس، سهام شركت هاي خودروسازي با حجم بالاي تقاضاي خريد مواجه شدند كه در اين ميان سايپا با جذب 23 هزار خريدار پرطرفدارترين سهام بورس لقب گرفت. ايران خودرو، پارس خودرو و ايران خودرو ديزل نيز در بين 7 شركت اول بازار از نظر حجم تقاضا قرار گرفتند.