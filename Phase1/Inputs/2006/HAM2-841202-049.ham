دستورالعمل اجرايي پرداخت هزينه هاي توانبخشي دانش آموزان استثنايي اعلام شد
گروه علمي فرهنگي: به منظور همسو كردن ارائه خدمات توانبخشي به دانش آموزان استثنايي از طريق صندوق بيمه درمان، دستورالعمل اجرايي پرداخت هزينه هاي خدمات توانبخشي دانش آموزان استثنايي اعلام شد.
مطابق اين دستورالعمل، هزينه هاي خدمات توانبخشي دانش آموزان استثنايي بر اساس تعرفه هاي وزارت بهداشت، درمان و آموزش پزشكي تا سقف يك ميليون ريال براي هر دانش آموز در هر سال تحصيلي قابل پرداخت است.
بر اساس اين دستورالعمل هزينه هاي قابل پرداخت و مورد نياز براي خدمات توانبخشي به تفكيك استان توسط شوراي برنامه ريزي بيمه درمان تعيين و به مديريت آموزش و پرورش استثنايي استان اعلام شده است.
طبق دستورالعمل صادره، دانش آموزان استثنايي نيازمند به دريافت خدمات توانبخشي پس از تعيين نوع خدمت و برآورد هزينه مورد نياز توسط كميته تخصصي توانبخشي، مشاوره و مددكاري استان جهت دريافت خدمات توانبخشي به مراكز ارائه خدمات تحت پوشش بيمه دانا در استان مربوطه ارجاع مي شوند. در صورتي كه امكان استفاده از خدمات مورد نياز دانش آموز در مراكز طرف قرارداد بيمه «دانا» در استان وجود نداشته باشد، اولياي دانش آموزان استثنايي جهت دريافت وجه هزينه شده با در دست داشتن مدارك مورد نياز از طريق كميته تخصصي استان به شعب بيمه «دانا» معرفي مي شوند. اين دستورالعمل فقط شامل هزينه هاي خدمات توانبخشي است و نحوه پرداخت هزينه هاي تجهيزات توانبخشي متعاقبا اعلام خواهد شد.