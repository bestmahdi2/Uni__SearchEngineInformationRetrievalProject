طرح جامع سلامت روان ايرانيان در حال تدوين نهايي است
گروه اجتماعي: مدير كل اداره سلامت روان وزارت بهداشت اعلام كرد: طرح جامع سلامت روان ايرانيان در وزارت بهداشت تدوين شده و مراحل نهايي شدن آن در حال انجام است.
محمدعمران رزاقي به خبرگزاري فارس گفت: طرح جامع سلامت روان يك طرح پيچيده و همه جانبه است كه همه مسائل مربوط به مسائل رواني آحاد مردم كشور را در نظر مي گيرد و حتي در مورد افراد سالم نيز براي پيشگيري از بروز ناراحتي  هاي روحي آنها برنامه هايي دارد كه هنوز جزئيات آن طراحي نهايي نشده است.
وي ادامه داد: ممكن است اجراي همه اصول اين طرح به علت پيچيده بودن آن در سال جاري امكانپذير نباشد اما اگر طراحي نهايي اين طرح در سال جاري به پايان برسد ممكن است با هماهنگي سازمان مديريت و برنامه ريزي بخش هايي از آن امسال به مرحله اجرا برسد.
وي گفت: در زمان حاضر برنامه هاي متعددي براي حفظ سلامت روان مردم در شبكه سراسري بهداشت كشور در حال اجراست اما آنچه در طرح جامع سلامت مطرح است افزايش اثربخشي اين برنامه ها و نيز جامعيت آن براي تحت شمول قرار دادن همه مسائلي است كه به نحوي موجب ناراحتي هاي روحي و رواني، اضطراب، افسردگي يا نگراني در جامعه مي شود و براي اين كار دستگاههاي ديگر نيز بايد نقش خود را ايفا كنند.
رزاقي ادامه داد: بر اساس آمار موجود حدود 21 درصد مردم به نوعي با يكي از ناراحتي ها يا اختلالات رواني رو به رو هستند اما اين به معناي بيمار بودن همه اين افراد نيست و طيف وسيعي از ناراحتي ها و اضطرابها را نيز شامل مي شود كه به زندگي روزمره مردم مربوط مي شود.
رئيس اداره سلامت روان وزارت بهداشت، گفت: بخش زيادي از ناراحتي هاي رواني اساسا بيماري نيست اين مسأله در مورد اختلالات جسماني هم صادق است به عنوان مثال كوتاه قدي يا بلندقدي اگر چه يك اختلال جسمي محسوب مي شود اما بيماري نيست.
وي افزود: علاوه بر آن مسائل روزمره زيادي وجود دارد كه موجب نگراني و افزايش اضطراب در مردم مي شود به عنوان مثال بخش زيادي از خانواده ها كه فرزندان آ نها در سن دبيرستان قرار دارند به علت مسأله كنكور سالهاي زيادي را در اضطراب و نگراني به سر مي برند. همچنين تردد در خيابانهاي شهر تهران براي رانندگان، مسافران و عابران به طور طبيعي نگراني و عصبيت به همراه دارد بنابراين اگر همه مسائل مرتبط با روح و روان را در نظر بگيريم آمار 21 درصد رقم بالايي نيست.
بي توجهي نظام بيمه اي كشور
به بيماران رواني
مدير كل دفتر رفاه و سلامت سازمان مديريت و برنامه ريزي از وضعيت نگهداري بيماران رواني در كشور انتقاد كرد و گفت: نظام بيمه اي كشور به بيماران رواني بي توجه است.
مجيد يارمند افزود: متاسفانه نظام بيمه اي كشور به بخش هايي مثل سوختگي و بيماران رواني كه هزينه هاي درماني بالايي دارند، بي توجه است.
وي در ادامه گفت: سازمان هاي بيمه گر بيشتر به دنبال تقبل مخارج خدماتي هستند كه كم خرج باشند و هزينه هاي زيادي را براي آنها به دنبال نداشته باشند، مخصوصا امروزه كه اكثر مراجعات درماني دي كلينيك و روزانه شده است و اقامتها بيشتر از دو تا سه روز در بيمارستان ها طول نمي كشد در حالي كه بستري يك بيمار رواني حداقل از 15 روز شروع شده و تا سه ماه يا بيشتر به طول مي انجامد و بسيار پرهزينه است.
مدير كل دفتر رفاه و سلامت سازمان مديريت و برنامه ريزي تصريح كرد: نظام درمان كشور عليرغم اينكه در بسياري از بخش هاي بيمارستاني مثل اطفال، زنان و داخلي اشغال تخت بسيار پايين است و معمولا 50 تا 60 درصد اين تخت ها در بيمارستانها اشغال است به نگهداري بيماران رواني رغبتي نشان نمي دهند.
يارمند اظهار داشت: طي برنامه سوم توسعه سازمان بهزيستي مسئول نگهداري بيماران رواني شده و مقرر شد شوراي عالي براي بيماران رواني با مسئوليت وزارت بهداشت تشكيل شود كه متاسفانه اين شورا يك بار هم تشكيل جلسه نداد.
وي گفت: در حال حاضر سازمان بهزيستي بيش از 20 هزار نفر بيمار رواني را شناسايي كرده و هزينه هاي آن را مي پردازد اما اين سازمان تنها بيماران رواني مزمني را كه نياز به نگهداري دارند مي پذيرد و وزارت بهداشت مسئول نگهداري بيماران رواني حاد كه نيازمند درمان هستند، است.
مدير كل دفتر رفاه و سلامت سازمان مديريت ادامه داد: متاسفانه هماهنگي بين وزارت بهداشت و سازمان بهزيستي در درمان و نگهداري بيماران رواني بسيار ضعيف است.