نگاه امروز
در حاشيه يك هماهنگي
فرشاد مهدي پور
سال هاي 77 و 78 نقطه عطفي در منازعات سياسي دهه اخير بود؛ جايي كه دولتمردان برآمده از دوم خرداد و هوادارانش شادمان از قبضه قدرت، در حال جلوه نمايي بودند و نيروهاي موسوم به جناح راست، در گوشه عزلت؛ اتفاقي نه از سر تصميم و خواسته، بلكه به ناچار و اجبار. در چنين هنگامه اي چند راهكار پيش روي آنان قرار داشت: در حاشيه بمانند و سكوت كنند، به ميان ميدان درآيند و ساز انتقاد را كوك كنند و يا راهي ديگر را در پيش گيرند. حرف هاي حول و حوش جريان سوم در همان روزها تازه شنيده و رفت و آمدهاي بزرگان اصولگرا هم بيشتر مي شد.
اول. اصولگرايان با برگزاري ده ها جلسه بر آن شدند تا مجموعه اي را بنيان نهند، كه بعدها نام شوراي هماهنگي نيروهاي انقلاب را به خود گرفت(هر چند درباره اين روند و نام گذاري بايد در مجالي ديگر به بحث نشست)؛ شورايي متشكل از سران احزاب اصلي و متنفذ، كه در بازه اي گسترده تر از جبهه پيروان خط امام و رهبري و تشكل هاي همسو فعاليت مي كرد. اصل در اين شورا گرد آمدن حول محورهاي اصلي و وفاق نيروهاي انقلاب بود و به طور طبيعي مي بايست دايره اي وسيع تر از نمونه هاي مشابه پيشين(نظير جبهه پيروان)پيدا مي كرد تا هم خواسته اصلي در حركت وفاق آميز را موجب شود و هم جلوي شكست هاي انتخاباتي پي در پي را بگيرد.
دوم. اصولگرايان نتيجه سه انتخابات مهم را پشت سر هم واگذار كرده بودند: رياست جمهوري، شوراهاي شهر و مجلس شوراي اسلامي. نوعي دلسردي و بي انگيزگي در ميان نيروهاي سياسي  متمايل به آنها موج مي زد و بايد براي برون رفت از اين بحران ها برنامه اي تدارك مي شد. با اين تهديد، فرصتي پيش رو گشوده شد كه بر آن عنوان «موتور روشن و چراغ خاموش» گذارده شد. برخي چهره هاي جنجالي و پرحاشيه، اندك اندك به كنار رفتند و يا بنا بر كم سخن  شدنشان گذاشته شد و متعاقب آن ستادهاي پي گير در مركز و استان ها مشغول سازماندهي فعالان و هواداران شدند. اينها بيش از همه مرهون درايت و تلاشي بود كه براي قوام بخشيدن به تشكيلات شوراي هماهنگي به كار آمده بود. اصولگرايان مي دانستند كه بايد آهسته سخن بگويند و همه جانبه تلاش كنند، حتي اگر انتخاباتي ديگر  چون رياست جمهوري دوره دوم را هم به سيد محمد خاتمي واگذارند.
سوم. تلاش ها نتيجه داد و در انتخاباتي بي سابقه(به جهت رأي دهندگان، نامزدها و نحوه برگزاري)، شوراي شهر دوم از آن اصولگرايان شد، هم در تهران و هم در بسياري شهرهاي بزرگ. گر چه در حاشيه فهرست نهايي و اسامي انتهايي آن اختلافاتي بروز كرد كه بعدها در انتخابات رياست جمهوري خود را علني ساخت. اين رويه با افت و خيزي بيشتر براي انتخابات دور هفتم مجلس شوراي اسلامي هم تكرار شد و در نبود نام هايي جدي و احساس وظيفه شرعي فزون تر برخي، شكاف در حال دامن گستردن بود كه به تكاپويي فرونشست، اما زخمي كهنه شد؛ زخمي كه سرانجام در پاييز و زمستان 83 سر باز كرد و نتيجه اش آن شد كه در بهار،84 حداقل چهار نامزد منتسب به اين طيف، وارد گردونه رقابت انتخابات شدند.
شوراي هماهنگي هر چه از اين دوره گذشت، كم فروغ تر شد تا جايي كه حتي آن را منحل شده خواندند و اين گمانه واكنش هاي فراواني را برانگيخت... تا اين روزها كه مجدداً سوداي سر و سامان دادن آن ذهن بسياري را مشغول خود ساخته است و راه حل هايي نظير پي گيري يك شوراي جديد تا بازسازي شوراهاي قديمي، هر كدام طرفداراني دارد. انتخابات پيش رو صحنه اصلي براي به محك گذارده شدن هر كدام از اين برنامه ريزي هاست.