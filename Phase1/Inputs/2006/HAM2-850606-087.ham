نگاه دوم
مترو منتظر عبور از چهارباغ
گروه شهري- تا زماني كه شركت مترو اصفهان نتايج تحقيقات خود را در اختيار مشاور سازمان ميراث فرهنگي، صنايع دستي و گردشگري قرار نداده است، نمي توان درباره عبور مترو از زير چهارباغ نظر داد.
«اسفنديار رحيم مشايي»، رئيس سازمان ميراث فرهنگي، صنايع دستي و گردشگري، در گفت و گو با ميراث خبر ضمن بيان مطلب فوق به رايزني هاي انجام شده با وزارت كشور براي حل مشكل چهارباغ اصفهان اشاره كرد و افزود: «اين سازمان اعلام كرده است كه اگر بررسي هاي كارشناسي نشان دهد كه عبور مترو، آسيبي به محوطه چهارباغ نمي زند، سازمان با آن مخالفتي ندارد، اما ابتدا كارشناسان بايد تحقيقات را بررسي كنند.»به گفته وي هنوز كارشناسان متروي شهري اصفهان، نتايج تحقيقات خود را در اختيار مشاور سازمان ميراث فرهنگي، صنايع دستي و گردشگري قرار نداده اند.وي پيش بيني كرد تا يك ماه آينده تكليف عبور مترو از زير خيابان چهارباغ اصفهان مشخص شود.اين در حالي است كه «عبدالحسين سيف اللهي» رييس متروي اصفهان با اشاره به سفر اخير رييس سازمان و بازديد از متروي اين شهر تاريخي گفت: «در اين سفر رييس سازمان پس از بازديد از مترو اعلام كرد ذهنيت هايي در مورد متروي اصفهان به وجود آمده بود كه در اين بازديد از بين رفته است به همين دليل سعي مي شود تا با دنبال كردن امور كارشناسي پرونده متروي اصفهان در وزارت كشور بررسي شود.»وي همچنين ياد آور شد كه هنوز تكليف عبور مترو از چهارباغ مشخص نشده است و رييس سازمان ميراث فرهنگي نيز با موضوع موافقت نكرده است.
از جمله دلايل مخالفت سازمان ميراث فرهنگي، صنايع دستي و گردشگري استان اصفهان با عبور مترو از زير خيابان، تخريب درختان چهارباغ و از بين رفتن كف فرش اصلي خيابان است كه در نيم متري سطح زمين قرار گرفته است.
همچنين كارشناسان اين سازمان معتقدند در صورت عبور مترو از زير خيابان چهارباغ بناهاي شاخصي چون هشت بهشت و عمارت چهل ستون نيز از لرزش در امان نخواهند بود.
همشهري مي افزايد: با توجه به پيش بيني كارشناسان ميراث فرهنگي مبني بر احتمال تخريب كف فرش اصلي خيابان چهارباغ و صدمات وارده به بناهاي كاخ هشت بهشت و عمارت چهلستون در صورت عبور مترو، كارشناسان معتقدند به جاي بررسي مجدد عبور مترو از خيابان چهارباغ بهتر است با تمهيداتي عبور مترو از خيابان چهارباغ صدر و يا خيابان شمس آبادي- موازي با چهارباغ- جايگزين اين مسير شود.
شايد مسئولان در تصور آن هستند كه در كشوري كه ميليون ها ساعت وقت مردم در ترافيك و شلوغي هدر مي رود، بايد با در خطر قرار دادن بافت تاريخي يكي از مراكز عمده گردشگري ايران پنج دقيقه ناقابل وقت مردم افزود،  تا در اين صورت تنها 5 دقيقه از ميليون ها ساعت اتلاف وقت سالانه كسر شود. اما آيا همين مسئولان لااقل به درآمدزا بودن بناهاي تاريخي نمي انديشند. آيا آنها هيچ گاه تصور كرده اند كه با درآمد كسب شده ناشي از جذب گردشگر مي توان بخشي از بودجه طرح هاي عمراني شهر اصفهان را بي نياز از سرمايه  داخلي بدون متحمل شدن ضرر خاصي تأمين كرد.