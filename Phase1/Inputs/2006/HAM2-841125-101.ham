هيچ عاملي نمي تواند ملت ايران را از داشتن انرژي صلح آميز هسته اي باز دارد
ايسنا: قائم مقام و معاون امنيتي انتظامي وزير كشور، با تاكيد بر اينكه، ملت ايران به عنوان تنها ملت مستقل جهان امروز به هيچ قدرتي اجازه نمي دهد تا او را از داشتن انرژي صلح آميز هسته اي بازدارند، گفت: انقلاب اسلامي ملتي را كه هرگز در محاسبات جهاني به حساب نمي آمد، به نماد استقلال و نفي وابستگي به قدرت هاي جهاني تبديل كرد.
محمدباقر ذوالقدر هدف انقلاب اسلامي ايران را تحقق اهداف عاشورا و الگوي اين انقلاب را الگوي قيام عاشورا عنوان كرد و گفت: الگوي انقلاب شكوهمند اسلامي مبارزه سياسي و پارلمانتاريستي و يا مبارزه مسلحانه و پارتيزاني و نيز حركت اجتماعي و فرهنگي درازمدت نبود بلكه انقلابي بود مبتني بر انجام تكليف الهي با اتكاء به قدرت ايمان مذهبي و با حضور و مشاركت گسترده مردمي. جانشين و معاون امنيتي انتظامي وزارت كشور، گفت: به بركت انقلاب، امروز جمهوري اسلامي، پرچمدار جنبش بيداري اسلامي و مبارزه جهاني عليه استكبار در جهان است.
وي افزود: رويكرد دولت اصولگرا پاسخگويي به مطالبات متراكم سال هاي گذشته مردم است و بايد در جهت تامين مطالبات ملتي كه در هر زمان حمايت خود را از انقلاب به اثبات رسانيده اند، همگي مسئولان با جديت تلاش كنند.