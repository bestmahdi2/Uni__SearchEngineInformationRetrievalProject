اهالي سينما از جشن سينماي ايران مي گويند
اسكار به سبك ايراني
قناعت پيشگي هميشه هم خوب نيست!
چگونه مي شود جشن سينماي ايران را بهتر و باشكوه تر برگزار كرد؟ به اعتقاد كرم پور، با يك هيأت رئيسه آكادمي مستقل از هيأت مديره خانه سينما، مي توان به دستاوردهاي بهتري رسيد؛ هيأت رئيسه اي كه به صورت كاملا دموكراتيك با رجوع به آراي اعضاي داوري خانه سينما انتخاب شوند و تحت تاثير القائات و سفارش هاي پيراموني نباشند. مي شود راهكاري را جست وجو كرد تا كساني كه خودشان در عرصه رقابت حضور دارند، به صورت توأمان در جايگاه داوري قرار نگيرند، چنان كه در سال هاي گذشته بسياري از برگزيدگان جشن سينماي ايران، خود داور جشن بودند. درست يا غلط، خيلي ها روند انتخاب نامزدها و برگزيدگان را بيشتر، حاصل روابط ميان اهالي سينما مي دانند و اين از اعتبار جشني كه متعلق به تمام سينماي ايران است مي كاهد. اگر قرار باشد جشن جامعه اصناف سينماي ايران در تصميم گيري هاي كلان متاثر از قدرت هاي بيرون خانه سينما باشد و در سطوح پايين تصميم گيري، درگير باندبازي شود، اين رويداد سينمايي به تدريج تتمِّه اعتبارش را هم از كف مي دهد.
جشن سينماي ايران اگر واقعا قرار است اسكار ي براي اهالي سينما باشد، بايد متوليانش در خيلي چيزها تجديد نظر كنند. در شرايط فعلي هم البته وجود اين جشن براي سينماي ايران مغتنم است ولي با قناعت به داشته ها، نه تنها نمي توان گامي به پيش برداشت كه همان دستاوردهاي موجود هم شايد از دست برود.
گروه ادب و هنر- امشب دهمين دوره جشن خانه سينما در تالار وحدت برگزار مي شود؛ جشني كه برخلاف جشنواره فجر، سويه دولتي ندارد و توسط تشكل هاي صنفي خانه سينما برگزار مي شود. اين جشن را خود اهالي سينما برگزار مي كنند؛ چيزي نزديك به مراسم اسكار و جالب اينكه جشن سينماي ايران هم مثل اسكار، اعضاي آكادمي دارد.هرچند همواره به شيوه برگزاري و گزينش برندگان تنديس انتقاداتي وارد بوده است، چنان كه عده اي معتقدند جشن سينماي ايران چنان كه بايد مستقل نيست و همواره تحت تأثير مديريت دولتي قرار دارد. گرچه برخي از صميميت حاكم بر جشن سينماي ايران به مثابه يك امتياز و ويژگي در مقابل جشنواره فجر كه حالتي رسمي و دولتي دارد، ياد مي كنند.
* * *
ارزيابي شتابزده
تجربه 9 دوره برگزاري جشن سينماي ايران با تمام فراز و نشيب هايي كه به همراه داشته، اين امكان را به اهالي سينما و كارشناسان مي دهد كه به ارزيابي اين جشن بپردازند. مهدي كرم پور- كارگردان- كه خود امسال با فيلم چه كسي امير را كشت؟ در جشن حاضر است، سال ها در برگزاري اين مراسم همكاري داشته است. سازنده فيلم  ها و تيزرهاي جشن سينماي ايران در سال هاي گذشته، در اين باره مي گويد: اين جشن در محيط دوستانه اي برگزار مي شود. در جشن سينماي ايران اهالي سينما حضور پررنگي دارند، منتها ايراد كار به تغيير مداوم سياستگذاري ها باز مي گردد. من از دوره دوم جشن، در برگزاري مراسم و ساخت تيزر براي بزرگداشت بزرگان سينما همكاري تنگاتنگي با خانه سينما داشتم و به همين خاطر اشراف نسبي به اتفاقاتي كه در حين برگزاري جشن مي افتد، دارم.
كرم پور معتقد است فقدان سياست  كاري واحد و تغييرات پي در پي در شيوه برگزاري، بزرگترين مشكل جشن سينماي ايران است. او مي گويد: هر هيأت مديره اي مي تواند قوانين جشن را عوض كند. در واقع جشن خانه سينما، ابزاري شده براي اعمال سليقه هيأت مديره ها كه گاهي اوقات هيأت مديره كاملاً  تحت تأثير معاونت سينمايي قرار داشته است. تغييرات مداوم در شيوه برگزاري جشن، گاهي اوقات حتي اهالي سينما را هم كه برگزاركننده اين مراسم هستند گيج مي كند. هيچ رويداد سينمايي در دنيا وجود ندارد كه هر سال با يك شيوه تازه برگزار شود.
كرم پور البته، بودن جشن سينماي ايران را بهتر از نبودنش مي داند. او مي گويد: وجود جشن سينماي ايران با تمام نواقص و ايرادهايي كه به آن وارد است، به هر حال به سود سينماست. چه از نظر جو صميمانه حاكم بر جشن و چه از نظر داوري هاي تخصصي، جشن سينماي ايران بهتر از جشنواره فجر است.
سعيد قطبي زاده- منتقد- نيز به حال و هواي صميمي جشن خانه سينما اشاره مي كند و مي افزايد: هر سال كيفيت برگزاري جشن خانه سينما بهتر مي شود. اگر چه اهميت جوايزي كه در اين جشن اهدا مي شود هنوز به اندازه جشنواره فجر نيست، اما در عوض جشن سينما، برخلاف جشنواره فجر ماهيت دولتي ندارد و صنفي بودنش مي تواند اعتبار ويژه اي به آن ببخشد.
داوري بر مبناي تخصص يا رفاقت؟
يكي از چالش  برانگيزترين مسائل در جشن سينماي ايران شيوه  داوري بوده است. در حالي كه خود اهالي سينما به داوري در رشته هاي مختلف مي پردازند و با توجه به تعدد داوران انتظار مي رود، كمتر شاهد داوري سليقه اي باشيم، ولي در سال هاي گذشته شاهد اتفاقات عجيب و غريبي در خصوص برندگان و نامزدهاي دريافت تنديس بوده ايم.
اميرپوريا- منتقد- درباره داوري ها مي گويد: داوري تخصصي بايد عادلانه باشد، نه اينكه در آن اصل برابري رعايت شود. در داوري عدالت به معني مساوات نيست.
سعيد قطبي زاده با اشاره به اين نكته كه الگوي داوري در جشن خانه سينما، آكادمي اسكار است، مي گويد: تعدد داوران اعضاي پرشمار اصناف سينمايي، يك امتياز به شمار مي آيد. اگر اعضاي اضافي كه براي داوري انتخاب مي شوند طبق يك معيار درست گزينش شده باشند، آن وقت مي توان گفت قضاوت نهايي، تخصصي تر و عادلانه تر است.
البته با توجه به تعداد نسبتاً  زياد داوران، بحث سليقه هاي شخصي در اين نوع داوري كمتر نمود پيدا مي كند.
كرم پور در اين باره مي گويد: هر سال شيوه داوري جشن خانه سينما دچار تغييراتي مي شود. اين ضعف جشن سينماي ايران است كه تا اين حد نحوه داوري اش با تغيير و فراز و نشيب همراه است. هر چند من اصولاً  با اين نكته كه شيوه داوري در هر جشنواره اي مي تواند عادلانه باشد، مشكل دارم. هيچ شيوه داوري در خصوص آثار هنري كامل نيست. چون عرصه هنر، مثل مسابقات ورزشي نيست كه بتوان با نمره و امتياز كسي را برنده آن دانست. در هر شيوه داوري به هر حال نوعي سليقه شخصي به چشم مي خورد.
يك تهيه كننده هم با اشاره به اينكه گاهي اوقات در شيوه داوري ها نوعي نان قرض دادن به يكديگر، مشهود است، مي گويد: در كشور، تجربه انجام فعاليت هاي صنفي خيلي زياد نيست. ما بايد سال ها تمرين كنيم تا بياموزيم. اين درست است كه در داوري ها بعضي  وقت ها رابطه  جاي ضابطه را مي گيرد، ولي در مجموع شيوه داوري جشن سينماي ايران سالم تر از ديگر جشنواره هاي سينمايي ماست. هر چند مي توان با تدبير داوري ها را بي حرف و حديث تر از شرايط فعلي كرد.
رويدادي صنفي يا دولتي؟
جشن سينماي ايران توسط جامعه اصناف خانه سينما برگزار مي شود. بنابراين، اين جشن به لحاظ ماهيت كاملاً  صنفي است، ولي عده اي معتقدند كه دست كم در برخي از ادوار برگزاري جشن، سايه دولت بر اين رويداد صنفي سنگيني كرده است.شبنم زين العابدين- منتقد- در اين خصوص به هيأت مؤسس خانه سينما اشاره مي كند و اينكه اصلاً  خود خانه سينما توسط دولتمردان تأسيس شده است. او مي گويد: شاكله خانه سينما توسط فخرالدين انوار(معاونت وقت سينمايي)، سيدمحمد بهشتي (مدير عامل وقت بنياد سينمايي فارابي)و محمدمهدي حيدريان(مديركل وقت اداره نظارت و ارزشيابي)شكل گرفت. در واقع خانه سينما از همان ابتدا توسط دولت به وجود آمد. خانه سينما نه توسط اصناف كه به وسيله سه مدير وقت دولتي پايه گذاري شد. با اين پيشينه، بديهي است كه عملكردش تحت تأثير مديريت دولتي باشد.
او مي افزايد: طبيعي است كه جشن خانه سينما رويكردي دولتي داشته باشد. وقتي بودجه مان را از دولت مي گيريم پس نمي توانيم مستقل از آن عمل كنيم. در حالي كه صنوف بايد كاملاً  مستقل از دولت باشند.  
قطبي زاده در اين خصوص مي گويد: جامعه اصناف سينماي ايران، در مجموع يك تشكل دولتي است و زير نظر وزارت ارشاد فعاليت مي كند. ميانجي گري معاونت سينمايي در بحران هاي اخير خانه سينما نشان داد كه جامعه اصناف سينمايي، هنوز به بلوغ نرسيده است. حالا گاهي اوقات دولت نقش حمايتي دارد، مثل همين بحران اخير خانه سينما و اقدامش در جهت منافع سينماي ايران و گاهي وقت ها هم پيش آمده كه دخالت دولت حمايتي نبوده و پيامدهاي منفي را به همراه داشته است.اين يك تعريف كلي است كه مي توان مصداق هايش را در جشن خانه سينما هم جست وجو كرد. امير پوريا ، دريافت بودجه از دولت را نشانه دولتي بودن خانه سينما نمي داند.
او مي گويد: نمي شود گفت چون دولت به خانه سينما بودجه مي دهد، پس جشن خانه سينما دولتي است. يكي از دلايل مطرح شدن بحث  دولتي بودن جشن خانه سينما، اين است كه پارسال به فيلم خيلي دور، خيلي نزديك توجه زيادي شد. فيلمي كه تهيه كننده دولتي داشت و برگزيده جشنواره فجر كه توسط دولت برگزار  شد، بود.
در حالي كه معيار قضاوت، ساختار و تكنيك است و فيلمي كه از اين لحاظ نسبت به بقيه فيلم ها متمايز و برتر است، بايد برگزيده شود و اصلاً  فرقي نمي كند كه تهيه كننده اين فيلم دولت است يا بخش خصوصي؛ معيار قضاوت خود سينماست نه حواشي آن.