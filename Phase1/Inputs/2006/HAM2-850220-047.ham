سرطان سينه يك تن از هر 9 زن ايراني را تهديد مي كند
گروه اجتماعي، مريم غفاري: سن شيوع سرطان سينه در ايران يك دهه جوانتر از ساير كشورهاست و از هر 9 زن ايراني، يك نفر به اين بيماري مبتلا مي شود.
سرطان سينه، فراوان ترين سرطان زنان را تشكيل مي دهد كه طي سه دهه گذشته روند روبه رشدي داشته و اين در حالي است كه هنوز هم 70 درصد مبتلايان زماني به پزشك مراجعه مي كنند كه براي درمان خيلي دير شده است. عوامل متعددي مثل چاقي، عوامل ارثي، ژنتيك، مسايل هورموني، اشعه ايكس و مواد راديواكتيو در بروز آن دخيل هستند.
با در نظر گرفتن تركيب سني جمعيت كشور و جوان بودن نسبي آن، به زودي تعداد زناني كه در سن شيوع سرطان سينه قرار دارند، رشد و جهش يافته و تعداد قربانيان اين بيماري افزايش صعودي خواهد يافت. شانس درمان سرطان سينه براي بيماراني كه در مراحل اوليه بيماري به پزشك مراجعه مي كنند، نزديك به صددرصد است. از همين رو ميزان مرگ و مير ناشي از سرطان سينه در غرب رو به كاهش است اما در ايران هفتاد درصد زنان مبتلا به اين بيماري به دليل عدم اطلاع و آموزش كافي و مراجعه ديرهنگام به پزشك جان خود را از دست مي دهند.
دكتر آزاده جولايي، متخصص جراحي در اين خصوص مي گويد: وجود توده در سينه علامت اين بيماري است و درمان آن به صورت موضعي و سيستماتيك انجام مي شود كه در روش موضعي به وسيله جراحي زائده برداشته مي شود و درمان هاي تكميلي قبل و بعد از جراحي صورت مي گيرد. وي بهترين شيوه غربالگري سرطان سينه در زناني كه زمينه هاي خانوادگي و ژنتيكي ابتلا به اين سرطان را دارند تركيبي از دو روش   ام آرآي و ماموگرافي مي داند و در خصوص انجام روش هاي شيمي درماني مي گويد: شيمي درماني از طريق انتشار خون و انتقال به تمام بافت ها، بدن را ايمن نگه مي دارد در نتيجه جنبه محكم كاري دارد تا مرگ ومير را به حداقل برساند. وي افزود: طبق آمار به دست آمده مبتلايان به اين بيماري در سنين بين 40 تا 50 سال هستند و پيشنهاد مي شود كه زنان 40 سال سالي يك بار و بالاي 40 ساله هرچند ماه يك بار روش تشخيصي ماموگرافي را انجام دهند.
اين گزارش حاكي است كه مصرف طولاني مدت آسپرين و ايبوبروفن نه تنها باعث پيشگيري از ابتلا به بيماري سرطان سينه نمي شود بلكه احتمال بروز آن را بيشتر مي كند. مصرف هر روزه آسپرين به مدت 5 سال، موجب افزايش خطر ابتلاي زنان به سرطان سينه و آن هم ابتلا به نوع كمياب و خطرناك آن مي شود ولي مصرف منظم و يا روزانه استامينوفن كه دارويي غيرالتهابي است در مورد خطر ابتلا به بيماري سرطان سينه هيچ تأثيري ندارد.
براساس اين گزارش متخصصان هشدار مي دهند كه بهترين راه مقابله با اين بيماري شناسايي سريع آن است. آنهايي كه سابقه خانوادگي و فاميلي سرطان سينه دارند احتمالاً براي اين بيماري مستعدتر هستند. اين افراد در صورت مراجعه به متخصص و معاينات تخصصي و دوره اي مي توانند از اين كه در آينده به اين بيماري مبتلا خواهند شد يا نه آگاه شوند و بهترين زمان براي جلوگيري از اين بيماري نيز همين زمان است يعني وقتي كه هنوز بيماري آغاز به كار و رشد نكرده است.
همچنين مطالعات نشان مي دهد كه زناني كه در دوران زندگي خود به مدت 10سال يا بيشتر روزي يك پاكت سيگار كشيده اند 30 تا 40 درصد خطر ابتلا به سرطان سينه در آنها نسبت به زناني كه هرگز سيگار نكشيده اند بيشتر است. محققان براين باورند كه افرادي كه چپ دست هستند دو برابر بيشتر از ديگر زنان در معرض خطر ابتلا به سرطان سينه قرار دارند. در افرادي كه چپ دست هستند هورمون جنسي تستوسترون در آنها بيشتر از زنان ديگر وجود دارد و اين در حالي است كه تحقيقات حاكي از آن است كه ترشح زياد هورمون هاي جنسي در افراد قبل از تولد سبب مي شود تا آنها چپ دست شوند، دانشمندان هنوز علت دقيق بروز بيماري سرطان را نمي دانند و اين نتايج به دست آمده احتياج به تحقيقات بيشتر دارد.