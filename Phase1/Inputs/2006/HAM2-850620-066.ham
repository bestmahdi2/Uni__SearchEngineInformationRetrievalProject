9صبح امروز؛ عبور مترو از مرز يك ميليارد سفر
گروه شهري - با گذشتن سفرهاي روزانه مترو از مرز يك ميليون، تعداد مسافران جابه جا شده طي 7 سال گذشته در مساحت 90 كيلومتري خطوط سه گانه متروي تهران جمعاً به يك ميليارد سفر رسيد.
جعفر ربيعي معاون پشتيباني مترو با اعلام اين خبر گفت: طي 7 سال گذشته هر سال به طور متوسط حدود 10 كيلومتر خط مترو و 5 ايستگاه افتتاح شده به طوري كه هم اكنون تعداد ايستگاه ها به 42 ايستگاه رسيده است.وي خبر داد: تا پايان امسال اين تعداد به 46 ايستگاه افزايش خواهد يافت و متعاقب آن فاز اول متروي تهران كامل خواهد شد.
ربيعي اظهار اميدواري كرد تا پايان سال 85 با ورود بيش از 25 قطار به خطوط مترو فاصله زماني حركت قطارها از 4 دقيقه در زمان پيك به 3 دقيقه كاهش يابد.
معاون پشتيباني شركت مترو گفت: با توسعه خط يك مترو تا تجريش و توسعه خط 2 تا خيابان دماوند و راه اندازي بخش مركزي خط 4 تا پايان سال 1386 و افزايش قطارهاٍ، سفرهاي مترو به 2 ميليون در روز خواهد رسيد و متعاقب آن به زودي در تهران سالانه بيش از 500 ميليون سفر با مترو انجام خواهد شد.
وي در ادامه توضيح داد: با افزايش روزافزون جمعيت تهران و حجم سفرهاي درون شهري، هر سال شرايط عبور و مرور سخت تر و فاصله ما با بحران و بن بست ترافيك نزديك تر مي شود.
ربيعي كاهش سرعت متوسط حركت خودروها در خيابان هاي تهران را موجب افزايش اتلاف وقت و مصرف بي رويه بنزين و ساير ضررهاي هنگفت از اين ناحيه دانست و گفت: باتوجه به پيش بيني هاي صورت گرفته درمورد جمعيت شهر تهران و شهرك هاي اقماري اطراف آن كه 15 ميليون نفر تا سال 1400 اعلام شده به نظر مي رسد بهترين وسيله براي حمل و نقل مسافر در كلان شهر تهران حمل و نقل انبوه ريلي با مسير ويژه باشد.
وي در توضيح اين مطلب گفت: قطارهاي مترو قادر هستند در يك حداقل 1400 نفر را در كمترين زمان با ايمني و به دور از آلودگي هوا جابه جا كنند اين درحالي است كه افزايش خودروها موجب تراكم شديد اتومبيل در شهر، ايجاد تصادف، افزوده شدن به زمان سفر، توليد گازهاي سمي و افزايش مصرف سوخت خواهد شد.