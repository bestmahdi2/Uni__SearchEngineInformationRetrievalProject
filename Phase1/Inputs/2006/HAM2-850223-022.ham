معاون فني كتابخانه موزه و مركز اسناد مجلس شوراي اسلامي خبر داد
هفت هزار كتاب نسخه خطي مجلس روي لوح فشرده
گروه ادب و هنر: «مهدي كريميان»، معاون فني كتابخانه موزه و مركز اسناد مجلس شوراي اسلامي از ارائه هفت هزار نسخه خطي در قالب لوح فشرده به محققان خبر داد.
او در نشست كتابخانه هاي ديجيتالي نسخ خطي كه در سراي اهل قلم نمايشگاه برگزار شد، افزود: در كتابخانه مجلس بيش از 23 هزار و 183 جلد نسخ خطي و بيش از 35 جلد كتاب فهرست نويسي كتب خطي به ثبت رسيده كه تاكنون 18 هزار نسخه آن ميكروفيلم شده است. كريميان با اشاره به ويژگي هاي نسخ خطي كتابخانه مجلس شوراي اسلامي گفت: قدمت بسياري از نسخه ها به قرن هاي 4 و 5 هجري برمي گردد كه تعدادي از آنها به خط مؤلف و تعدادي ديگر به خط اساتيد كاتب است. او ابراز اميدواري كرد نسخ خطي كتابخانه مجلس شوراي اسلامي به زودي به صورت آنلاين كنترل شده بر روي شبكه اينترنت قرار گيرد. در اين نشست «زهرا غلامحسين زاده»، پژوهشگر تحقيقي با موضوع ديجيتالي كردن نسخ خطي نيز گفت: در ايران تنها كتابخانه مسجد اعظم بين 76 تا 100 درصد اطلاعات نسخ خطي خود را ديجيتالي كرده است و فقط 5 كتابخانه از دوربين هاي ديجيتال به جاي ميكروفيلم و اسكن استفاده كرده اند. او با اشاره به نتايج پژوهش خود پيشنهاد كرد كتابخانه ها از نرم افزاري همسان و استاندارد با يك زبان نرم افزاري اطلاعات خود را ارائه كنند و ايجاد سايتي را كه اطلاعات تمام نسخ خطي ايران را در بر داشته باشد ضروري دانست. «عبدالحميد واسطي» مدرس و محقق حوزه علميه مشهد و طراح و مدير سايت هاي سه گانه علوم و معارف اسلام نيز در اين نشست گفت: فلسفه نسخ خطي ايجاد زمينه اي براي دستيابي به محتواي اطلاعات است و نه راه اندازي موزه هاي مجازي. واسطي افزود: نقطه نفوذ به محتواي نسخه هاي خطي نمايه و متن است و جستجو در نمايه بايد بتواند دسترسي به اطلاعات را در جاي جاي متن ممكن كند. در نشست كتابخانه هاي ديجيتالي نسخ خطي «اكبر ايراني»، مديرعامل شركت ميراث مكتوب نيز گفت: نبايد كتابخانه هاي نسخ خطي ما به موزه تبديل شوند بلكه بايد هميشه براي استفاده پژوهشگران آماده ارائه خدمات باشند.