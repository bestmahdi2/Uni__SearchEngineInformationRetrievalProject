جمال شورجه:
ساخت فيلم از زندگي پيامبر اسلام ضرورت ملي است
گروه ادب و هنر - ساخت آثاري براساس زندگاني حضرت محمد(ص)يك ضرورت ملي است كه بايد به آن پرداخته شود. چراكه زواياي ناگفته فراواني از پيش از تولد ايشان تا ايام كودكي و بزرگسالي حضرت وجود دارد كه همگي قابل تبديل به سينما و تصوير است.
جمال شورجه، كارگردان سينما با بيان اين مطلب در گفت وگو با ستاد خبري دومين نشست زيبايي شناسي قرآن و پيامبر اعظم افزود: جنبه هاي زيبايي شناسانه در وجود حضرت اكرم(ص)بسيار متعدد و متنوع است و موضوعات و گوهرهايي كه در زندگي ايشان وجود دارد، حتي مي تواند دستمايه ساخت سريال هاي فراواني باشد. وي در ادامه گفت: ايشان علاوه بر انقلابي كه در جهان برپا كردند، ياران صديقي مانند حضرت سلمان فارسي داشتند و حتي حواشي زندگي حضرت رسول(ص)قابليت تبديل به سينما را دارد.
اين فيلمساز افزود: اما باتوجه به اين كه ساخت چنين سريال ها و فيلم هايي، هزينه هاي نسبتاً بالايي دارد، قطعاً ارگان هايي مانند وزارت فرهنگ و ارشاد اسلامي و سازمان صدا و سيما بايد از ساخت چنين آثاري حمايت كنند. شورجه تأكيد كرد: با توجه به اين كه در سال پيامبر اكرم(ص)قرار داريم. بايد علاوه بر ارگان هاي ذيربط، نهادهاي ديگر هم وارد عرصه شوند و با موضوع پيامبر اكرم(ص)دست به توليد آثار هنري بزنند. وي گفت: منابع مطالعاتي و توانمندي هاي لازم نيز در ميان فيلمسازان ما براي ساخت آثار مذهبي و نشان دادن زيبايي هاي شخصيت حضرت محمد(ص)وجود دارد. اما اساساً ورود به چنين عرصه هايي نيازمند سياستگذاري هاي كلان است تا به جامعه خوراك روحي هم داده شود.
در غير اين صورت، جامعه به قهقرا مي رود و از شناخت معنويات بازمي ماند. دومين نشست زيبايي شناسي قرآن مجيد و هنرها به همت مركز مطالعات هنري وزارت فرهنگ و ارشاد اسلامي از 31 خرداد برگزار مي شود.