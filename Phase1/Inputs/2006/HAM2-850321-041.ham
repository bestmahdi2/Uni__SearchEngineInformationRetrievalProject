طرح جديد مجلس براي تبديل حساب ذخيره ارزي به صندوق توسعه
گروه اقتصاديحسين لطفي: پس از تصويب يك فوريت طرح تبديل حساب ذخيره ارزي به صندوق ذخيره ارزي و بررسي بيشتر اين طرح در كميسيونهاي تخصصي مجلس، طرح جديد تبديل اين حساب به صندوق توسعه نيز مورد توجه قرار گرفته است.
غلامرضا مصباحي مقدم عضو كميسيون اقتصادي مجلس در گفت وگو با همشهري با بيان مطلب فوق افزود: پس از طرح تشكيل صندوق ذخيره ارزي در كميسيون اقتصادي، اين طرح به صحن علني مجلس رفت كه يك فوريت آن به تصويب نمايندگان رسيد كه هم اكنون نيز مراحل كارشناسي را براي تصويب نهايي در صحن علني طي مي كند. وي افزود: بنا به پيشنهاد برخي نمايندگان كميسيون برنامه و بودجه، قرار بر اين شده است كه صندوق ذخيره ارزي با عنوان «صندوق توسعه» و با ساز و كار مشخص و هيأت امناي مجزا ايجاد و درآمدهاي مازاد ارزي ناشي از صادرات نفت به آن واريز شود. به گفته مصباحي مقدم، موادي در طرح صندوق توسعه گنجانده شده است كه راه هرگونه برداشت منابع آن توسط دولت بسته مي شود و از موجودي آن فقط براي فعاليتهاي صنعتي و عمراني سودآور استفاده خواهد شد.
در همين زمينه مرتضي تمدن عضو كميسيون برنامه و بودجه مجلس به همشهري گفت: طرح تبديل حساب به صندوق از سوي هيأت رئيسه مجلس به كميسيون برنامه و بودجه فرستاده شد و در كميته اقتصادي كميسيون به رياست عادل آذر بررسي و تصويب شده اما هنوز در خود كميسيون برنامه و بودجه تصويب نشده است.
به گزارش همشهري طرح تبديل حساب ذخيره ارزي به صندوق ذخيره ارزي از سوي نمايندگان مجلس شوراي اسلامي و به منظور بهبود كاركرد مازاد درآمدهاي نفتي و جلوگيري از برداشت  هاي بي رويه دولت، مطرح شد كه مورد مخالفت بانك مركزي و مركز پژوهشهاي اسلامي قرار گرفته است. اما در مقابل، طراحان صندوق ذخيره ارزي معتقدند تا زماني كه اين طرح در مجلس كامل و جامع نشود، مخالفت با آن توجيه پذير نيست.