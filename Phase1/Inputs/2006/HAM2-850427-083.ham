در پايان اجلاس گروه هشت عنوان شد؛
پوتين: مسئله هسته اي ايران فقط از راه سياسي قابل حل است
گروه سياسي - اجلاس سران هشت كشور صنعتي جهان پس از دو روز مذاكره روز گذشته در سن پترزبورگ روسيه با صدور بيانيه اي به كار خود پايان داد. اين بيانيه كه در پنج صفحه تنظيم شده و محورهاي مختلفي را پوشش داده است بحث ايران در اين بيانيه به موضوع هسته اي مختص شده، تصريح دارد كه كشورهاي حاضر در اين نشست از بسته پيشنهادي توسط گروه 1+5 به ايران حمايت مي كنند و اميدوارند كه در قالب يك همكاري طولاني مدت، اين مسئله حل شود. در اين بيانيه از تصميم پاياني نشست اخير وزراي خارجه 1+5 در پاريس حمايت شده و اظهار تأسف شده كه ايران تاكنون به پيشنهادها پاسخ نداده و تعليق غني سازي را كه طبق بيانيه شوراي امنيت از ايران خواسته شده، انجام نداده است. در بيانيه پاريس اعلام شد كه اگر ايران وارد روند همكاري نشود، شوراي امنيت سازمان ملل مرجع تصميم گيرنده خواهد بود و ما رهبران جي هشت از اين تصميم حمايت مي كنيم.
پس از پايان اجلاس و قرائت بيانيه، رهبران حاضر به گفت و گو با رسانه هاي خبري پرداختند و در آن جا بار ديگر مشخص شد كه در رويه كشورهاي حاضر اختلاف هايي وجود دارد. آمريكا مدعي شد كه ايران با تحريم چند قدم بيشتر فاصله ندارد در حالي كه پوتين قاطعانه اعلام كرد كه پرونده هسته اي ايران و كره شمالي فقط از راه سياسي قابل حل است. پوتين ترجيح داد از مسئله تحريم ها صحبت نكند چرا كه به نظر او حتي صحبت در اين موضوع مي تواند آثار منفي به همراه داشته باشد.
رئيس جمهوري روسيه اظهار اميدواري كرد كه با پاسخ مثبت ايران هرچه سريع تر مذاكرات با ايران آغاز شود.
پس از آن موضوع درگيري ها و ناآرامي اخير خاورميانه ديگر موضوع مهم بود كه متأسفانه اجلاس واكنش ويژه اي به جنايات اسرائيل نداشت. مقامات آمريكايي به گزارشي كه آسوشيتدپرس منتشر كرده، مدعي شدند كه ريشه درگيري ها در ايران و سوريه است و بايد با اين دو كشور برخورد شود. سرگئي لاوروف وزير خارجه روسيه با رد هرگونه دخالت ايران و سوريه اعلام كرد: اگر كشوري بخواهد به ديگر كشورها اتهام بزند بايد مدرك ارائه دهد. لاوروف همچنين گفته است كه ايران و سوريه در منطقه تأثيرگذار هستند و مي توانند نقش مهمي ايفا كنند. پس از آن بود كه نخست وزير ايتاليا با ايران تماس تلفني گرفت و با دبير شوراي عالي امنيت ملي گفت و گو كرد. رومانو پرودي از علي لاريجاني درخواست كرد ايران براي پايان دادن به وضعيت بحراني لبنان وارد عمل شود. لاريجاني پس از درخواست مطرح شده گفت كه ايران در چند روز آينده به آن پاسخ خواهد داد.
آلمان كه ميزبان احتمالي نشست بعدي سران گروه هشت است نيز روز گذشته درخواست كرد از زدن اتهام به كشورها جلوگيري شود. سخنگوي دولت آلمان تأكيد كرد كه هيچ مدركي دال بر دخالت ايران و يا سوريه در درگيري هاي اخير ميان حزب الله لبنان و رژيم صهيونيستي وجود ندارد. نيكلاس برنز، معاون وزير خارجه آمريكا طي بيانيه اي بدون ذكر نام ايران و سوريه ادعا كرده كه كشورهاي حامي حزب الله و حماس باعث اغتشاش و درگيري در منطقه هستند. ريانووستي پرسشي درخصوص بيانيه آمريكا از سرگئي لاوروف كرد و او بار ديگر گفت كه يك بار به اين پرسش پاسخ گفته و حاضر نيست بدون مدرك به كشورها اتهام بزند.