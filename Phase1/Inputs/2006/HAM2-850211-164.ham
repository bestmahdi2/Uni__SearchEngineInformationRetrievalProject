بيش از 100 هزار مصدوم شيميايي دوران جنگ 8 ساله تحميلي
مهر: وزارت امور خارجه جمهوري اسلامي ايران ضمن يادآوري هشتم شهريور، سالروز بمباران شيميايي سردشت، به عنوان روز ملي مبارزه با سلاح هاي شيميايي و بيولوژيك، تصميم سازمان منع سلاحهاي شيميايي(opcw)مبني بر تعيين 29 آوريل(9ارديبهشت)به عنوان روز جهاني يادبود قربانيان سلاح هاي شيميايي را ارج نهاده و اين فرصت را جهت اداي احترام به جانبازان عزيز شيميايي و خانواده هاي ايشان و ابراز همدردي با آلام و رنجهاي آنان، مغتنم مي شمارد.
در اين بيانيه آمده است: اين نامگذاري، ازسويي يادآور فاجعه تلخ و دردناكي است كه توسط جنايتكاران جنگي، به عنوان لكه ننگي در حافظه تاريخي بشريت نقش بسته و از سويي ديگر بيانگر رسالت بزرگ دولت ها، محافل بين المللي و جامعه جهاني، جهت برچيدن كامل كليه سلاح هاي كشتار جمعي، بويژه سلاح هاي شيميايي از كره خاكي است.
جمهوري اسلامي ايران با بيش از يكصد هزار مصدوم شيميايي دوران جنگ 8 ساله تحميلي، به عنوان بزرگترين قرباني سلاح هاي شيميايي در دوران معاصر دين بزرگي بر گردن جامعه جهاني كه متاسفانه از كنار درد و رنج اين قربانيان بي تفاوتي و سكوت گذشته است، دارد.
سكوت مجامع بين المللي و دولتهاي غربي در قبال استفاده گسترده و مكرر رژيم صدام از انواع سلاح هاي شيميايي عليه نيروهاي ايران و حتي شهروندان غير نظامي در شهرهاي سردشت، اشنويه، بانه و ديگر روستاها و مناطق مرزي در طول جنگ، موجب شد تا اين رژيم بي هيچ نگراني از سوي مدعيان دروغين حقوق بشر، بلكه با حمايت فني و كمك تجهيزات آنان، حتي اتباع غير نظامي خود در حلبچه را نيز با سلاح هاي شيميايي قتل عام كند.
بدون شك، اگر بي اعتنايي قدرتهاي جهاني و به خصوص دول غربي به كرامت انساني و حقوق واقعي بشر و حمايت هاي گسترده و همه جانبه آنان از رژيم صدام نبود، تاريخ معاصر شاهد قتل عام هزاران انسان بي گناه توسط سلاح هاي مرگبار شيميايي نمي بود.