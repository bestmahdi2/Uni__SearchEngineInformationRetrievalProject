رئيس كميسيون آموزش و تحقيقات مجلس:
شعارهاي دولت در بخش آموزش و پرورش و تحقيقات كمرنگ است
گروه علمي و فرهنگي: دكتر علي عباسپور تهراني فرد، مهم ترين مشكل در بودجه  سال 1385 را اختلاف نظر شديد دستگاه هاي اجرايي با لايحه  دولت نسبت به آمار مذكور در لايحه  بودجه دانست و افزود: برخي دستگاه هاي اجرايي نسبت به اين آمار و نيز برخي موارد لحاظ  نشده در بودجه معترض هستند.
رئيس كميسيون آموزش و تحقيقات مجلس شوراي اسلامي، با بيان اين مطلب اظهار داشت: تلاش ما براي نزديك كردن نقطه نظرات سازمان مديريت با مواردي كه دستگاه هاي اجرايي عنوان مي كردند در بودجه لحاظ نشده و يا آمار و ارقامي كه به اشتباه عنوان شده، همچنان ادامه دارد.
به گزارش ايسنا، وي معتقد است: اين اختلاف آمار و ارقام در مورد عدم لحاظ برخي موارد مهم در دستگاه هاي اجرايي باعث شده كه بودجه به ويژه در بخش آموزش و پرورش و تحقيقات دچار معضلات جدي شود. وي در بيان تفاوت و اختلاف نقطه نظرات آماري ميان آمار دستگاه هاي اجرايي و سازمان مديريت به عنوان مثال به آمار وزارت علوم اشاره كرد و گفت: وزارت علوم 50 هزار نفر دانشجويان بيش از آنچه سازمان مديريت بيان مي كند را اعلام كرده و با توجه به سرانه بودن بودجه  دانشگاه ها كه امسال در نظر گرفته شده، اين ميزان مي تواند نقش مهمي در اعتبار دانشگاه ها ايفا كند. وي با بيان اين كه شعارهاي دولت در بخش بودجه  تحقيقات نيز كمرنگ است، و در اين بخش از اهداف برنامه دور شده ايم، گفت: در سال 1384، 67 صدم درصد از توليد ناخالص ملي به تحقيقات اختصاص داشت كه اين تقريباً نيمي از اهداف برنامه در سال 1384 را تأمين مي كرد، اما در سال 1385 اين ميزان به 45 صدم درصد رسيده كه به نظر ما يك سوم اهداف برنامه در سال 1385 را تأمين مي كند.
رئيس كميسيون آموزش و تحقيقات مجلس اظهار داشت: بدين ترتيب طبق بودجه  1385 ما از امر تحقيقات فاصله مي گيريم در حالي كه اميدوار بوديم در سال 1385 بتوانيم عقب ماندگي اين بخش در سال 1384 را نيز جبران كنيم.به گفته  وي، كميسيون آموزش و تحقيقات يك هزار ميليارد تومان به آموزش و پرورش اختصاص داده تا بخشي از پول مدارس استيجاري در مهرماه به مالكان داده شود و همچنين زمين مدارسي كه در مورد آنها احكام قلع و قمع صادر شده از مالكان خريداري شود.
وي افزود: پيشنهاد كرديم 360 ميليارد تومان به هزينه  سرانه  مدارس افزوده شود، تا مدارس به سمت اجبار اولياء براي پرداخت شهريه حركت نكنند. همچنين پيشنهاد افزايش 74 ميليارد تومان براي تسهيلات معلمان و افزايش حدود 19 ميليارد تومان جهت اختصاص به فعاليت ورزشي و بدني دانش آموزان به ويژه دانش آموزان دختر را داديم، كه در كميسيون به تصويب رسيد.