دبيركل سابق به سهامداران اميدواري داد؛
پيش بيني حركت دوباره بورس تا چهار ماه آينده
ايسنا: گردهمايي آموزشي نمايندگان شركت كارگزاري بانك كشاورزي با حضور دبيركل پيشين بورس اوراق بهادار برگزار شد.
دكتر حسين عبده تبريزي دبيركل پيشين بورس اوراق بهادار در اين گردهمايي گفت: اميد به آينده بورس روزهاي ركود بازار را گرم خواهد كرد. ايران در مقايسه با منطقه، مسائل مربوط به بازار را خيلي زود شروع كرده است، همچنين در شروع انقلاب در بسياري از حوزه ها سئوالات زيادي مطرح شده است كه مي توان به نظام بانكي و شرعي بودن اوراق اشاره كرد. با توجه به پتانسيل بالاي قانون جديد بازار اوراق بهادار به طور قطع بازار سرمايه توسعه يافته اي خواهيم داشت.
عبده تبريزي ادامه داد: در چنين فضايي كه مجبور هستيم چشم انداز رشد كشور را در نظر بگيريم نياز به تقليد هوشمندانه از موقعيت دنيا داريم و همين امر زيرساخت هاي خوبي را براي روزهاي مطلوب بازار به دنبال خواهد داشت. او گفت: ابزار اصلي كه ميدان عمل براي جمع كردن پول را به دنبال خواهد داشت مديريت سرمايه است، بايد برنامه اي اتخاذ شود كه نه تنها حجم معاملات افزايش يابد بلكه حجم اوراق مشاركت را نيز افزايش داده و بخش خصوصي توسعه يابد. او افزود: روش بازارگرداني بايد اصلاح شود. بايد در اين حوزه ارتباط نزديك با اعضاي هيات مديره عادي وجود داشته باشد. همچنين بازارگردان بايد جزئيات را بداند تا ارزش بازار را حفظ كند. ضمن اين كه با توجه به مقررات موجود سازمان خصوصي سازي بايد تمام واگذاري هاي خود را از سوي كارگزاري هاي موجود انجام دهد. به گفته او براي سه، چهار ماه آينده بايد اميدوار بود كه بازار سرمايه حركت  كند بنابراين تا آن زمان نبايد بيكار ماند تا همه چيز خود به خود به روال عادي خود بازگردد.
عبده تبريزي تاكيد كرد: سهام عدالت نبايد رها شود، بايد اين كار به صورت جدي دنبال شده و بازار ثانويه را آماده كنيم. همچنين ايجاد صندوق سرمايه گذاري فيزيكي از مواردي است كه با وجود فروش اين سهام از سوي مردم بايد پيگيري شود.