آمار فروش سينما در 6 ماهه اول سال اعلام شد
تهراني ها 5 ميليارد تومان فيلم تماشا كردند
گروه ادب و هنر- فيلم هاي ايراني كه در 6 ماهه اول امسال در تهران روي پرده رفته اند، رقمي در حدود 5ميليارد تومان فروش داشته اند.
به گزارش ايسنا، در 6 ماهه اول امسال در سينماي ايران بيش از 20 فيلم ايراني به نمايش درآمد و همچنان تعدادي از فيلم ها به نمايش  خود ادامه مي دهند.
چهارشنبه سوري به كارگرداني اصغر فرهادي، زيردرخت هلو به كارگرداني ايرج طهماسب، هوو به كارگرداني عليرضا داودنژاد، يك تكه نان به كارگرداني كمال تبريزي، ازدواج به سبك ايراني به كارگرداني حسن فتحي، مرباي شيرين به كارگرداني مرضيه برومند، آتش بس به كارگرداني تهمينه ميلاني، چند مي گيري گريه كني؟ به كارگرداني شاهد احمدلو، به آهستگي به كارگرداني مازيار ميري، باغ هاي كندلوس به كارگرداني ايرج كريمي، سوغات فرنگ به كارگرداني كامران قدكچيان، انتخاب تورج منصوري، شام عروسي ابراهيم وحيدزاده، طبل بزرگ زير پاي چپ كاظم معصومي به نمايش درآمدند و زن بدلي مهرداد ميرفلاح، كافه ستاره سامان مقدم، به نام پدر ابراهيم حاتمي كيا، سرود تولد علي قوي تن و باغ فردوس پنج بعدازظهر به كارگرداني سيامك شايقي همچنان به نمايش خود ادامه مي دهند.
اين گزارش بر مبناي آمار فروشي كه هر هفته از طريق بنياد سينمايي فارابي در اختيار مطبوعات قرار مي گيرد جمع بندي شده و همچنين لازم به يادآوري است كه اين آمار به طور تقريبي و فقط براي سينماهاي تهران است.
همچنين آتش بس تهمينه ميلاني با فروش يك ميليارد توماني به عنوان پرفروشترين فيلم در شش ماهه اول سال معرفي شد.