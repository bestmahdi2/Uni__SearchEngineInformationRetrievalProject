عجايب ايران
معبد آناهيتا در كنگاور
آرش نورآقايي- در عجايب المخلوقات محمد طوسي به سال 556هجري آمده: شهري است بدين حدود كه آن را كنگور گويند. بناهاي عجيب از سنگ ها بر سر همديگر نهاده. وزن هر سنگي در صفت نيايد. آفريدگار داند كي آن را چون ساخته و به چه قوت راست كرده اند.
معماي معبد آناهيتاي كنگاور براي ساليان طولاني همواره ذهن كاوشگران را به چالش  طلبيده و هنوز هم رازش به تمامي گشوده نشده است.
ايشتار بابلي و عيلامي، ناناي سومري، سرس وقي هندي، آرتميس يوناني، داياناي رومي، آي خانم افغاني، ننه خاتون سغدي،  اشي در مكتب زرواني لرستان و آناهيتاي ايراني با اختلاف جزيي، تقريباً  همگي يك كاراكتر دارند. اردوي سور آناهيتا نام كامل ايزد بانوي آبهاي روان ايران باستان است كه معبدي براي ستايش از او در كنگاور ساخته بودند و كمي آن طرف تر در طاق بستان كرمانشاه نقشش را بر روي ديوار حك كرده اند.
كاملاً  مشهود است كه صفه كنگاور از ديرباز مقدس بوده و از كهن ترين زمان ها محلي براي برگزاري مراسم مذهبي قلمداد شده و احتمال داده مي شود كه حتي در زمان مادها(با توجه به نزديكي به همدان)مراسم نيايش و قرباني و فديه در آن انجام مي شده است.
واژه كنگاور= كنكوبار از سده اول ميلادي در تاريخ ثبت بوده. كتاب ايزيدور خاراكسي به نام ايستگاههاي پارت مربوط به سال 37 ميلادي از وقايع و معابد و شهرها و راه هاي پارتي و نيز معبد آرتميس در اين دوره سخن گفته است.
آنچه را كه ما به عنوان معبد آناهيتا از آن نام مي بريم در زمان هخامنشيان نيايشگاه در فضاي باز، در دوران سلوكي معبد آرتميس، در دوره پارتي معبد آنايي تيس(آناهيتا)، در زمان ساسانيان معبد آناهيتا و آتشگاه و در ادوار اسلامي محلي براي سكونت مردم به شمار مي آمده است كه بعدها مسجد و امامزاده و حمام و گذر و بازار و كاروانسرا و گورستان و در نهايت قصبه اي  بزرگ بر روي معماري كهن آن شكل گرفته بود.
علائم منقوش بر سنگ لاشه هاي معبد آناهيتا به سه دوره تاريخي هخامنشي، پارتي و ساساني برمي گردد. سبك ستون سازي آن با هيچ يك از مكاتب حجاري دوران  يونان و ايران دوره ساساني تطبيق نمي  كند و قابل قياس هم نيست.
معبد آناهيتا يك بناي چهار گوش چند طبقه است كه در طرح كالبدي آن تقارن به عنوان يكي از سبك هاي معماري ايراني ديده مي شود. همچون كاخ آپاداناي تخت جمشيد داراي پلكان دو طرفه است كه اين نوع پلكان هم ميراث پارسي ها در معماري ايراني است كه نظير آن در هيچ  جاي ديگر ديده نشده است.
از معبد آناهيتا تاكنون سكه، ظروف سفالي، اشياء نمادين و نحوه هاي مختلف تدفين به دست آمده است. جالب است بدانيم كه نحوه تدفين در اين منطقه با نمونه هاي آن در همدان و طاق بستان همخواني دارد.