قرار بازداشت براي گروگانگير بلوار فردوس
گروه حوادث - گروگانگيري كه با حمله به يك عكاسي، سه مرد كارمند آن را گروگان گرفته و مدعي است اموالش را با عضويت در گلدكوئيست از دست داده است، به همراه پنج نفر از كارمندان عكاسي براي بازجويي در شعبه پنجم دادسراي امور جنايي تهران حضور يافتند.
متهم اين پرونده كه شكرالله نام دارد عصر روز دوشنبه با ورود به يك عكاسي در بلوار فردوس با تهديد اسلحه سه تن از كارمندان عكاسي را گروگان گرفت و از آنها طلب سه ميليون تومان پول كرد. در همان لحظه كارمندان عكاسي با سرگرم كردن جوان مسلح ماجرا را به پليس اطلاع دادند و به اين ترتيب گروگانگير جوان دستگير شد. صبح ديروز گروگانگير جوان به همراه پنج كارمند عكاسي در شعبه 5 بازپرسي، بازجويي شدند.
گروگانگير جوان با تأكيد بر ادعاي خود نزد بازپرس توكلي بيان داشت:  اين افراد سر من كلاه گذاشتند و من فقط پولهايم را مي خواهم.
سپس هريك از كارمندان با رد اظهارات متهم از دادگاه درخواست آزادي كردند.
بازپرس توكلي با صدور قرار بازداشت براي شكرالله پرونده پنج كارمند عكاسي را براي رسيدگي به اتهام فعاليت در شركت گلدكوئيست به دادگاه كاركنان دولت فرستاد.