پروفيل سازان،  مسئولان بورس فلزات را به مناظره دعوت كردند
گروه بورس: سنديكاي پروفيل سازان در پي پاسخ دوباره دبير كل بورس فلزات، اين بار نامه تازه خود را خطاب به رئيس سازمان بازرسي كل كشور نوشته و در آن مسئولان بورس فلزات را به مناظره دعوت كرد.
به گزارش همشهري، محمد تقي صالحي- رئيس هيأت مديره سنديكاي پروفيل سازان- در آخرين نامه خود خطاب به «نيازي» نوشته است:همانگونه كه مستحضريد بورس فلزات تهران از بدو تأسيس بر اساس آمار و ارقام و گزارش هاي كارشناسي فراوان در مورد كالاهايي كه مورد داد و ستد قرار مي دهد عملكرد قابل قبولي از خود برجاي نگذاشته است و در نتيجه باعث تأثير منفي فراوان و به هم ريختگي تمام زنجيره هاي پائين دستي اين كالاها كه شامل هزاران كالا مي باشد شده است.
در ادامه نامه آمده است: نبود سلامت و شفافيت بازار، غيرواقعي و غيرمنطقي بودن كشف قيمت ها، كاهش ضابطه مندي و قانونمندي معاملات، افزايش ريسك براي خريداران و مصرف كنندگان خصوصاً كارخانه هاي توليدي پائين دستي، انتقال سود توليد به بخش دلالي و رانت خواري كامپيوتري و ضرردهي توليدكنندگان پائين دستي و كاهش انگيزه بخش خصوصي و انحصار ويژه در كارگزار ي ها، انجام معاملات پشت پرده(مچينگ)از جمله دستاوردهاي مديريت فعلي بورس فلزات محسوب مي شود در حالي كه اگر سيمان نيز وارد بورس شود شاهد بروز صدها مشكل ديگر خواهيم بود و بدتر اينكه دبير كل اين سازمان با فرار از حقيقت به هيچ عنوان حاضر به پذيرش ابهامات و نقايص موجود نيست و به جاي پاسخگويي كه وظيفه هر مسئولي است به مغالطه، فرافكني و وقت كشي مي پردازد كه در نتيجه عاجلاً سنجش دقيق عملكرد اين بورس و ذره بين آن سازمان را مي طلبد زيرا قطره اينجا كار دريا مي كند.
در پايان تأكيد شده: لذا هيأت مديره اين سنديكا اعلام آمادگي مي كند در هر زمان و مكاني جهت روشن شدن بخشي از مشكلات اساسي بورس فلزات، چهره به چهره با دبير كل آن به مناظره بپردازد و از نماينده سازمان بازرسي و نماينده محترم سازمان حمايت از مصرف كنندگان و نماينده شوراي بورس نيز دعوت مي كنيم براي قضاوت و پيگيري موضوع به همراه اصحاب جرايد در اين جلسه حضور يابند.