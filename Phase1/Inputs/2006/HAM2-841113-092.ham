افزايش ارزآوري كشور با توسعه صنعت بسته بندي
گروه اقتصادي _ افروز پورهاشمي: در شرايطي كه سالانه مقادير قابل توجهي ارز به علت عدم بسته بندي مناسب اقلام صادراتي از كشور به هدر مي رود، هر ساله شاهد برگزاري نمايشگاه بين المللي ماشين آلات چاپ و بسته بندي هستيم كه ظاهرا هيچ تاثيري بر روند رشد اين صنايع در داخل نداشته است.
قرار است دوازدهمين نمايشگاه بين المللي ماشين آلات چاپ و بسته بندي از 25 لغايت 28 بهمن ماه سال جاري باز هم در تهران برگزار گردد.هر ساله با برگزاري اين نمايشگاه مسئولان ذي ربط از ضعف صنايع بسته بندي در داخل سخن مي گويند و از بي تفاوتي توليدكنندگان داخلي نيز گلايه مي كنند، اما ظاهراً اين انتقادها تاثيري در بهبود روند اين صنعت در كشور نداشته است، چنانچه بنا به گفته رئيس كميسيون اقتصادي مجامع امور صنفي، توزيعي و خدماتي تهران، عدم بسته بندي مناسب سالانه 2 هزار و 600 ميليارد تومان ضايعات ميوه در پي دارد.
مسئولان مانع از صدور كالاهاي نامرغوب شوند
در بعد صادراتي اين موضوع وسيع تر و خسارت حاصل از آن نيز بيشتر است چنانچه هم اكنون خرما، زعفران و پسته از كشورمان صادر و با بسته بندي جديد در ساير كشورها به نام آنها به ساير نقاط جهان عرضه مي گردد.
به گفته يك ايراني مقيم كشور اتريش هم اكنون كشمش ايران به صورت فله اي به شهر لينتر اتريش وارد و در آن جا در بسته هاي 500 گرمي بسته بندي و به نرخ معادل يك يورو(99 سنت)در سطح اين كشور و ساير كشورهاي اروپايي عرضه مي گردد.
وي مي افزايد: هر چند كه كشمش ايراني پس از بسته بندي با نام تجاري كشورمان عرضه مي گردد، اما اين نوع كشمش داراي كيفيتي متوسط و اندكي خاكي است كه خود منجر خواهد شد تا از سطح اعتماد مردم ساير كشورها به محصولات صادراتي داخلي كشورمان كاسته شود، به عبارت ديگر در اين زمينه هم مشكل فقدان بسته بندي مطرح است و هم مشكل صدور كالاي نامرغوب.
نايب رئيس اتحاديه صنف چاپخانه داران نيز مي گويد: تنها راه نجات از صادرات تك محصولي سرمايه گذاري در زمينه  بسته بندي است تا بتوانيم بهترين محصولات توليدي داخل را با بسته بندي مناسب عرضه كنيم.
به گفته محمد بلالي، دولت بايد از سرمايه گذاري توليدكنندگان و تعاوني هاي كشاورزي در صنعت بسته بندي حمايت كند و توليدكنندگان نيز خود راساً اقدام به ارائه اطلاعات مربوط به كالاي خود به مصرف كنندگان داخلي و خارجي نمايند.
عكس:مجتبي جانبخش