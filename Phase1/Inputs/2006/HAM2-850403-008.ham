انتقاد آنجلينا جولي از آمريكا و جنگ عراق
ايسنا: آنجلينا جولي، محبوب ترين بازيگر زن آمريكا در جهان،  جنگ عراق و اولويت هاي دولت آمريكا را زير سئوال برد.
آنجلينا جولي، بازيگر مشهور هاليوود كه به عنوان سفير حسن نيت دفتر كميسارياي عالي پناهندگان سازمان ملل از اردوگاه هاي آوارگان در سراسر جهان بازديد كرده است، در گفت وگو با شبكه  خبري سي .ان .ان اظهار داشت:  زماني كه در واشنگتن پولي براي كمك به يتيمان درخواست مي شود، هميشه با يك پاسخ روبه رو مي شويد: «ما هم اكنون در حال جنگيم!»
وي با اشاره به هزينه اي كه واشنگتن صرف جنگ مي كند، افزود: اولويت هاي ما بسيار عجيب به نظر مي رسد، ما فرصت هاي زيادي را براي انجام اموري كه آمريكا را بهتر جلوه دهد و كارهايي كه آمريكا در انجام آنها پيشينه دارد، از دست داده ايم، بايد توجه داشت كه امور به درستي پيش نمي رود.
آنجليناي 31 ساله در اين مصاحبه  دو ساعته از سفرش به سراسر جهان و مشاهده  قربانيان خردسال خشونت ها طي سال هاي گذشته، تعريف كرد. وي درباره  اردوگاه آوارگان سيرالئون گفت:  در سيرالئون بدترين اردوگاه ها را مشاهده كردم و اين امر مسير زندگي ام را تغيير داد.
وي در دفاع از سازمان ملل گفت:  اظهار نظرهاي منفي بسياري درباره سازمان ملل ارائه مي شود، اما آيا تا به حال از تعداد مردمي كه با اعطاي كمك هاي روزانه اين سازمان به زندگي ادامه مي دهند، خبر داريد؟
شايان ذكر است، اين بازيگر محبوب آمريكايي، يك سوم از درآمد سرسام آورش را صرف فعاليت هاي بشردوستانه مي كند.