مديريت و رهبري - 1
بخش سي و يكم
پيشواي بزرگ اسلام، جامع همه صفات و اختصاصات لازم براي عالي ترين سطح مديريت و رهبري بود و از اين روست كه رهبري او، برترين نمونه رهبري است كه تاريخ سراغ دارد.
او با اتكا به قدرت الهي و با شخصيت برجسته، موجه و موثقي كه در ميان مردم داشت، توانست چنان انقلاب عظيمي را پي ريزي و به بهترين وجه ممكن رهبري نمايد. او مورد اعتماد و علاقه مردم بود، دوست و دشمن و مخالف و موافق بر امانت و راستگويي آن حضرت شهادت مي دادند، از همين رو در جريان دعوت خويش از وثوق مردم به سود آنها استفاده فرمود و از آنان پرسيد: «اگر به شما خبر دهم كه دسته اي از سواران در دامنه اين كوه اند، آيا سخن مرا باور مي كنيد؟» همه گفتند: «آري ما به همه سخنان تو يقين داريم، چون دروغي از تو نشنيده ايم.»
از خصائص ديگر پيامبر(ص)در رهبري، اين بود كه ابداً  براي خود امتيازي كه ارزش اجتماعي خاصي به او بدهد، قائل نبود(آن چنان كه در وصف تواضع آن حضرت ديديم). يكي از اصحاب نقل مي كند كه: «با آن حضرت وارد بازار شديم تا ايشان براي خود لباسي تهيه كنند، فروشنده به محض ديدن پيامبر(ص)از جا پريد تا دست ايشان را ببوسد. حضرت دست خود را پس كشيد و فرمود: اين كار را پارسيان نسبت به پادشاهان خود روا مي دانند، من پادشاه نيستم، بلكه فردي مثل شما هستم.»(1)
با وجود اين كه فرمان آن حضرت در ميان اصحاب بي درنگ اجرا مي شد و آنها مكرر مي گفتند، چون به تو ايمان قاطع داريم، اگر دستور دهي كه خود را در دريا غرق سازيم و يا در آتش بيفكنيم،  مي كنيم، ولي هرگز رسول اكرم(ص)به روش مستبدان رفتار نمي كردند.
با وجود اين كه از مقام عصمت برخوردار بودند و نياز به مشورت نداشتند، ولي به تبعيت قرآن كريم كه مي فرمايد: «وشاور هم في الامر»، در كارهايي كه از طرف خداوند دستور نرسيده بود، با اصحاب مشورت مي كردند و نظر آنها را محترم مي شمردند. چنان كه در جنگ بدر، مسأله اقدام به جنگ و همچنين تعيين محل اردوگاه را به شور گذاشتند. در جنگهاي احزاب و تبوك نيز با اصحاب به شور و مشورت پرداختند و بدين ترتيب اصل مشورت را پايه گذاري كردند، تا رهبران، خود را مافوق ديگران تصور نكنند و با مردم مشورت نمايند.
درباره مشورت مي فرمود: «هيچكس هرگز با مشورت بدبخت و با استبداد رأي، خوشبخت نشده است! در جايي ديگر فرمود:هنگامي كه زمامداران شما، نيكان شما باشند و توانگران شما سخاوتمندان و كارهايتان به مشورت انجام بگيرد، در اين موقع روي زمين، از زيرزمين براي شما بهتر است(يعني شايسته حيات و زندگي هستيد)ولي اگر زمامدارانتان بدان و ثروتمندان افراد بخيل باشند و در كارها مشورت نكنيد در اين صورت، زير زمين از روي آن براي شما بهتر است.»
1- شرح المواهب، زرهاني، ج 4، ص 265.