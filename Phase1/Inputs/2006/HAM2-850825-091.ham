رئيس شوراي روابط خارجي آمريكا:
سياست هاي واشنگتن شرايط دشواري را ايجاد كرده است
گروه بين الملل ريچارد هاس رئيس شوراي روابط خارجي آمريكا در مصاحبه اي با هفته نامه آلماني اشپيگل گفت، سياست هاي واشنگتن شرايطي دشوارتر از دوران جنگ سرد را ايجاد كرده است.
به گزارش خبرگزاري يونايتدپرس از واشنگتن، هاس افزود: اگرچه آمريكا در جريان جنگ سرد با يك چالش واحد و عظيم تر از هر چالشي در دوران فعلي مواجه بود، اما اين كه آمريكا به طور همزمان با اين تعداد چالش روبه رو بوده باشد، امري بي سابقه است.
ايرنا گزارش داد كه اين مقام آمريكايي گفته است: افزون براين، ما در حال حاضر شاهد پراكندگي نظامي خود در بخش هاي مختلف جهان هستيم. به لحاظ سياسي دستخوش اختلافيم و از نظر اقتصادي نيز با مشكل روبه رو هستيم.
هاس همچنين با اذعان به رواج احساسات ضد آمريكايي شديد در جهان، اين امر را نيز از ديگر چالش هاي فراروي واشنگتن خواند.هاس در پاسخ به پرسشي در زمينه قرار دادن ايران، كره شمالي و عراق در يك گروه محور شرارت، گفت كه وضعيت اين سه كشور هم اكنون به زعم آمريكا بسيار خطرناك تر شده و اين درحالي است كه آمريكا هم به دشواري هاي ناشي از ناكارايي هاي نظامي خود واقف شده است.
هاس ادامه داد: با وجودي كه آمريكا در عراق متحمل تلفات سنگيني شده است، اما ارتش هيچ گونه راه حل و نوش دارويي در اختيار ندارد. وي افزود: هر گزينه اي كه بشدت به ارتش متكي و وابسته باشد، واقعگرايانه نيست، زيرا تنها ارتشي كه هم اكنون داريم، ارتشي بشدت درگير و گرفتار است.