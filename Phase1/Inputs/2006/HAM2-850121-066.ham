معاون وزارت كار و امور اجتماعي:
يك ميليون نفر در سال جاري جذب بازار كار مي شوند
مهر :معاون وزارت كار و امور اجتماعي گفت: با آموزش هاي كارآفريني و فني و حرفه اي سال،1385 يك ميليون نفر جذب بازار كار مي شوند.
جواد فرشباف ماهريان درمورد اقدامات وزارت كار براي توزيع عادلانه فرصت هاي شغلي و دسترسي برابر به عوامل توليد به عنوان يكي از راهكارهاي بهبود وضعيت اقتصادي دولت نهم، گفت: پيگيري اعطاي معافيت هاي مالياتي براي بنگاه هاي كارآفرين و كاهش نرخ بيمه تامين اجتماعي و همچنين هدفمندسازي يارانه هاي اشتغال با لحاظ كردن اعطاي يارانه و تسهيلات براساس نتيجه از اقدامات اين وزارتخانه براي اين امر است.
وي تاكيد كرد: همچنين براي راه اندازي وضعيت اشتغال و توسعه كسب و كاردر جامعه بايد كاري كنيم كه هزينه مبادله اي اشتغال به حداقل برسد؛ به همين منظور شوراي عالي اشتغال در مصوبات خود از دستگاه هاي دخيل در اين مساله خواسته تا نرخ ماليات براي مناطق محروم و كمتر توسعه يافته را به نحوي ساماندهي كنند تا اين مناطق ازماليات معاف شده يا توجيه اقتصادي طرح ها در آن مناطق به صورتي باشد كه سرمايه گذاري در آنجا امكان پذيرشود.
فرشباف درمورد برنامه هاي اين وزارتخانه براي اعزام نيروي كار به خارج از كشور، افزود: سياست گذاري در تعيين كشورهاي هدف مانند كشورهاي عربي حوزه خليج فارس، اروپاي غربي، استراليا، كره جوبي و سازمان بين المللي كار به منظور اعزام حدود 100 هزار نيروي كار به خارج از كشور طي سال هاي برنامه چهارم توسعه از اهداف وزارت كار در اين زمينه است.
وي تصريح كرد: همچنين در زمينه اعزام نيروي كار به خارج از كشور تفاهم نامه اي را با وزارت امورخارجه در دست انجام داريم كه طي آن، سفراي كشورمان به عنوان وابستگان كار در كشور مورد نظر تلقي شده و اعزام نيروي كار به خارج از كشور در حوزه مسئوليت خود ا پيگيري مي كنند.
شعرباف درمورد آخرين نرخ بيكاري در كشور افزود: نرخ بيكاري اعلام شده توسط مركز آمارايران در پاييز امسال 8/10 درصد بوده، كه در برنامه فرابخشي سند اشتغال اين گونه تعريف شده كه نرخ بيكاري در سال 1383، 4/12 درصد بوده كه بايد طي سال هاي برنامه چهارم به 4/8 درصد برسد، يعني از ابتداي سال 1384 تا 1388 حدود چهار درصد كاهش پيدا كند كه كاهش سالانه حدود يك درصد كه اين نيازمند اشتغال حدود 5/4 ميليون نفر در طي اين سال ها( برنامه پنج ساله )است يعني هر سال 900 هزار نفر مشغول به كار شوند.