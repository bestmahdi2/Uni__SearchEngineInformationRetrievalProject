دو باجناق، همدست در قتل مرد ثروتمند
گروه حوادث: پرونده دو باجناق كه به انگيزه سرقت مرد ثروتمندي را به قتل رسانده بودند، براي رسيدگي در اختيار شعبه 71 دادگاه كيفري استان قرار گرفت.
به گزارش همشهري، عصر يك روز پاييزي مرد جواني به نام اردلان در حالي كه سر و صورتش كاملاً كبود و زخمي شده بود به يكي از كلانتري هاي كرج مراجعه كرد و مدعي شد روز گذشته زماني كه به همراه باجناقش ناصر و يكي از دوستانش بختيار از آستارا به كرج مي آمدند در طول مسير سرنشينان يك خودرو به آنها حمله كرده و پس از قتل بختيار و كتك زدن دو باجناق از محل دور شده اند. اين مرد مدعي شد مردان ناشناس پس از قتل بختيار جسد وي را به داخل رودخانه اي در جاده چالوس انداخته اند.
با ادعاي اين مرد، مأموران گشت اداره آگاهي كرج به محل مورد نظر رفتند و حدود يك كيلومتر پايين تر از محل حادثه جسد بختيار را كه با ضربات چاقو به قتل رسيده بود كشف كردند.
با كشف جسد مرد ميانسال مشخص شد كه وي مرد ثروتمندي است. مأموران همچنين باجناق ديگر را كه ناصر نام داشت به آگاهي احضار كردند. كارآگاهان در بازجويي از ناصر متوجه تناقض گويي هاي دو باجناق شدند، بنابراين هر دو را تحت بازجويي فني قرار دادند تا اينكه هر دو به قتل بختيار اعتراف كردند.
آنها مدعي شدند از آن جايي كه بختيار مرد ثروتمندي بود با او قرار ملاقاتي گذاشتيم و او را به بهانه انتقال به كرج، از آستارا آورديم. در طول مسير او را به قتل رسانديم و تنها يك تراول 100 هزار توماني به دست آورديم.
وقتي به كرج آمديم در پاركي واقع در حصارك كرج همديگر را به درخت بسته و كتك زديم بعد هم نقشه را اين طور براي پليس تعريف كرديم.
بر پايه اين گزارش، پرونده دو باجناق هر دو متهم به مشاركت در قتل عمدي بختيار هستند، صبح ديروز به شعبه 71 دادگاه كيفري استان ارجاع شد و قرار است در وقت فوق العاده محاكمه شوند.