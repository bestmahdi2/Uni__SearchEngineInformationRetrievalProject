شهر نگار
شهر سازگار با زلزله
* حمزه شكيب
بازنگري طرح جامع و تفصيلي شهر تهران فرصت مغتنمي براي تدوين و گنجاندن ضوابط مربوط به مقاوم سازي و كاهش آسيب هاي ناشي از وقوع زلزله احتمالي است.تهران به دليل واقع شدن بر روي چند گسل اصلي و ده ها گسل فرعي و با توجه به روند توسعه شهري و عدم ملاحظات ضوابط فني زلزله در طراحي لرزه اي عناصر شهري، بسيار آسيب پذير به شمار مي رود.
از ديدگاه مهندسي زلزله چند نكته حايز اهميت وجود دارد كه بايد در طرح جامع و تفصيلي شهر تهران مورد توجه قرار گيرد؛ نخست اين كه براي ساخت و سازهاي نزديك به گسل ها به دليل تاثيرپذيري بيشتر دربرابر زلزله، تمهيدات ويژه اي قايل شويم و دستورالعمل هاي فني مورد استفاده در كشورهاي توسعه يافته را در ساخت و سازهاي شهري به كار بنديم.
دوم اين كه در طرح جامع و تفصيلي بايد براي امدادرساني و اسكان موقت نيز برنامه ريزي جامع ارايه شود تا در صورت وقوع حادثه، ارزيابي نزديك به واقعيت از ميزان خسارت جاني و مالي وجود داشته باشد و بتوان براي امدادرساني برنامه ريزي و پيش نيازهاي اسكان موقت را فراهم كرد.
نكته سوم، اعمال ضوابط فني ساخت و ساز در محل شكست گسل هاست كه در شرايط موجود هنوز محل و موقعيت دقيق و مكانيزم  آنها به درستي مشخص نيست. اين كه در مطالعات اوليه طرح جامع با اشاره به 5 گسل اصلي و 250 گسل فرعي گفته شده است كه بايد در ساخت و سازها فاصله 300 متر از هر طرف براي گسل هاي اصلي و 200 متر براي گسل هاي فرعي رعايت شود اين كار در حال حاضر عملي نيست زيرا نه شناخت دقيقي از محدوده گسل ها وجود دارد و از همه مهمتر اين كه شهر شكل گرفته و بر روي همين گسل ها بنا شده است.
اين كه در طرح گفته شود اگر كسي بدون مطالعه گسل ها بخواهد ساخت و ساز انجام دهد تنها يك طبقه و در صورت مطالعه گسل حداكثر مي تواند 4 طبقه بسازد، ايراد جدي بر آن وارد است زيرا با اعمال اين محدوديت ها حدود 90 كيلومتر از 600 كيلومتر و به بيان ديگر بيش از يك ششم مساحت موثر شهر بلاتكليف مي ماند و مشكلات عديده اي را به وجود مي آورد.
از اين رو، با توجه به ناشناخته بودن مكانيزم گسل هاي تهران، اعمال ضوابط مربوط به يك گسل در آمريكا كه نيم قرن به طور دقيق و شبانه روزي رفتار آن مانيتور شده و پيچيدن نسخه اي مشابه براي گسل هاي شهر تهران در شرايط كنوني ايده مناسب و كارسازي نيست و به جاي آن بايد طراحي و اجراي عناصر شهري متناسب با اصول مقاوم سازي و با فرض واقع شدن سازه ها در حريم و نزديك گسل، كاملاً سازگار با زلزله و خطرات احتمالي آن صورت گيرد و اين بهترين گزينه در وضعيت موجود است.
* رئيس كميته مقاوم سازي شوراي شهر تهران