آمريكا از فعاليت هاي القاعده در دهه 90 اطلاع داشت
خبرگزاري فارس: يك مامور پليس فدرال آمريكا(اف  بي آي)گفت آمريكا در دهه 90 از چگونگي آموزش بمب گذاران انتحاري القاعده باخبر بود، اما حدود چهار سال پيش از حملات 11 سپتامبر موفق به دستگيري طراح اصلي اين حملات نشد.
به گزارش خبرگزاري رويتر از ايالت ويرجينياي آمريكا، مايكل آنتيسف در اظهاراتي در دادگاه زكريا موسوي كه متهم به همدستي در حوادث 11 سپتامبر است گفت دولت آمريكا در اواسط دهه 90 ميلادي از وجود مراكز آموزش نظامي القاعده در افغانستان و كشورهاي ديگر اطلاع داشت.
او افزود افراد القاعده در اين مراكز فرامي گرفتند چگونه عمليات تروريستي شامل ماموريت هاي انتحاري را انجام دهند و چگونه از بازداشت شدن جلوگيري كنند.
آنتيسف گفت در آن زمان دولت آمريكا به تعقيب اعضاي بلندپايه القاعده مشغول بود و بين سال هاي 96 و 98 تلاش شد تا خالد شيخ محمد را كه از او به عنوان مغز متفكر هواپيماربايي  11 سپتامبر يادمي شود دستگير كنند، اما از آنجا كه خالد از نقشه آمريكا مطلع شد دستگيري او ناكام ماند.