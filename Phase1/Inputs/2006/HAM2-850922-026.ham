به بهانه سالروز تولد رابرت كخ، كاشف باكتري مولد بيماري سل
پادشاه بيماري ها، فقيران را نشانه مي گيرد
دكتر پريسا شباني
دوشنبه، 20 آذر برابر با 11دسامبر، روز تولد هاينريش هرمان رابرت كخ است.
163سال پيش در چنين روزي، مشهورترين ميكروب شناس تاريخ بعد از لويي پاستور، به دنيا آمد.
پزشك  آلماني كه عامل بيماري اي را كشف كرد كه بعدها پادشاه بيماري ها نام گرفت و هنوز كه هنوز است پزشكان با آن دست و پنجه نرم مي كنند. 125 سال قبل، كخ، عامل بيماري سل را كشف كرد. او بيش از?? سال در زمينه شناخت علت بيماري سل، مطالعه و تحقيق كرد و سرانجام موفق به كشف اين عامل شد؛ ميكروبي كه بعدها آن را به نام او، باسيل كخ، ناميدند.
سل، يك بيماري باستاني محسوب مي شود. عوارض اين بيماري در استخوانهاي موميايي شده مصري هم تشخيص داده شده اما تا اوايل قرن نوزدهم آن را با بيماريهاي مختلف اشتباه مي كردند. عده اي سل را بيماري واگيردار مي دانستند و عده اي ديگر آن را نوعي تومور بدخيم غير عفوني مي پنداشتند. تا اين كه بالاخره در سال 1882 عامل ايجاد آن، يك باكتري ميله اي شكل يا همان باسيل شناخته شد. با اين حال، هنوز هم شايعترين علت مرگ ناشي از عوامل عفوني در دنياست.
در هر ثانيه يك نفر به باسيل سل آلوده مي شود؛ در هر 4 ثانيه يك نفر به بيماري سل مبتلا مي شود و در هر ثانيه يك نفر در اثر ابتلا به سل مي ميرد. تخمين زده مي شود در حدود 2 ميليارد نفر در دنيا آلوده به مايكوباكتريوم توبركلوزيس يا همان باسيل كخ هستند و سالانه 10ميليون مورد جديد سل بروز مي كند. البته از اين 2ميليارد نفر فقط حدود 20 ميليون نفر به بيماري سل فعال مبتلا هستند.
مرگ و مير ناشي از سل، در بسياري از كشورهاي در حال توسعه يك چهارم از موارد مرگ هاي قابل پيشگيري را تشكيل مي دهد. 95درصد از موارد سل و 98درصد از مرگ هاي ناشي از سل در كشورهاي در حال توسعه رخ مي دهد.
بيماري سل داراي رتبه هفتم در بار جهاني بيماري ها محسوب مي شود و پيش بيني مي شود تا سال 2020 همچنان جايگاه كنوني خود را حفظ كند؛ البته اگر شرايط بدتر از اين نشود. سازمان بهداشت جهاني در سال 1991 سل را يك فوريت جهاني اعلام كرد، چراكه با پيدايش و انتشار باسيل هاي مقاوم به چند دارو، مجددا خطر تبديل بيماري سل به يك مرض غيرقابل علاج مطرح شد.
نوبل براي سل
رابرت كخ در سال1843 در هارتز متولد و تحصيلات خود را در گوتينگن آلمان ادامه داد. ظاهرش نشان نمي داد كه مرد دانشمندي باشد، به همين خاطر هم وقتي يك غيبگو پيش بيني كرد كه بعد از پاستور، بزرگترين دانشمند جهان خواهد شد، متعجب شد. اما اين پيش بيني زماني به حقيقت نزديك شد كه مرض سياه زخم در احشام وولشتين بيداد مي كرد و كخ از روي كنجكاوي خون حيوانات مبتلا را مورد آزمايش قرار داد و فهميد باسيل هايي در آن وجود دارد و به كمك همين باسيل ها سرم سياه زخم را تهيه كرد. اين براي اولين بار بود كه ميكرب يك بيماري را در خارج از بدن حيواني پرورش مي دادند و كخ تمام مراحل تكامل ميكرب را در زير ميكروسكوپ تعقيب كرد. كخ در سال1876 اثر خود را بنام در جستجوي علل سياه زخم منتشر كرد. اين اثر در نظر دانشمندان آن زمان اثر فوق العاده اي به حساب آمد و نام او در چهار گوشه جهان مشهور شد. از آن پس بود كه كخ تمام وقت خود را صرف ميكرب شناسي كرد.
كخ ابتدا كشف كرد كه چگونه مي توان با رنگ كردن ميكروبها آنها را در زير ميكروسكوپ مشاهده كرد و بعد نشان داد كه چگونه مي توان آنها را در داخل بعضي عصاره ها كشت داد. اين دو روش موجب گرديد كه وي در سال 1882 موفق به كشف ميكرب مرض سل گردد و دو سال بعد از آن تاريخ توانست ميكرب مرض وبا را جدا كند. كخ، در سال???? جايزه نوبل را در زمينه فيزيولوژي دريافت كرد.
با اين حال، رابرت كخ كه به عنوان كاشف ميكروب سل كه خود جان ميليونها نفر را نجات داده بود، سرانجام پس از سفرهاي بسيار به بيماري سل مبتلا شد و در?? مه???? ميلادي در?? سالگي درگذشت.
شناسنامه سل
اولين نكته درباره سل اين است كه بين بيماري سل و عفونت سلي بايد فرق گذاشت. عفونت سلي حالتي است كه با سيل هاي سل، بدون ايجاد علائم باليني و آزمايشگاهي در بدن شخص آلوده، حضور دارند و تنها باعث مثبت شدن تست توبركولين او مي شوند. در چنين مواردي باسيل ها معمولا در قلّه ريه ها، كليه ها، جسم مهره ها، استخوان ها و بعضي از عقده هاي لنفاوي، به حالت نهفته به سر مي برند. عفونت سلي، معمولا به خودي خود خطري ندارد ولي از آنجا كه در حدود 5 تا 15درصد موارد، در عرض 5 سال مي تواند به بيماري سل، تبديل شده و علائم و عوارض خطيري ايجاد كند بايد مورد توجه قرار گيرد. اما بيماري سل به حالتي اطلاق مي شود كه باسيل ها موجب گرفتاري يك يا چند عضو بدن شوند و باعث ايجاد تغييرات باليني، راديوگرافيك و باكتريولوژيك، شده باشند.
دوره نهفتگي سل در حدود 6-4 هفته است. عفونت اوليه سلي در 95 درصد موارد، فاقد علائم باليني است. در 5 درصد موارد هم در ارگان هاي مختلف بدن، به حالت نهفته در مي آيد تا نهايتا پس از مدتي مجددا فعال گردد.
بر اساس آمارهاي به جا مانده از دوران قبل از كشف داروهاي ضد سل، حدود 50درصد بيماران مبتلا به سل ريوي ثانويه، در عرض 2 سال جان خود را از دست مي دادند، 25درصد خود به خود بهبود مي يافت و 25درصد باقيمانده، سير مزمني را طي مي كردند و به مدت چندين سال باسيل ها را به طور متناوب در محيط اطراف خود، منتشر مي كردند. با كشف داروهاي موثر بر باسيل كخ، البته بيماري سل از حالت يك كابوس درآمد و به يك بيماري درمان پذير تبديل شد.
راه هاي بيمار شدن
براي انتقال سل 6 راه وجوددارد: از طريق هوا؛ از طريق وسايل و لوازم آلوده؛ از طريق دستگاه گوارش؛ از طريق پوست و مخاط؛ از طريق مقاربت؛ از طريق تماس با حيوانات و مصرف لبنيات. سل در درجه اول بوسيله ذرات مايع حاوي باسيل كخ، به ديگران منتقل مي شود. منشا اين باسيل ها معمولا دستگاه تنفس افرادي است كه مبتلا به سل بوده و در موقع صحبت كردن، عطسه كردن، خنديدن، سرفه كردن و خوانندگي، اين ذرات را در فضاي اطراف خود منتشر مي كنند. ولي وقتي اين ذرات به سطح زمين يا ساير سطوح فرود آيند عفونت زايي خود را از دست مي دهند و لذا بر خلاف تصور نيازي به ضد عفوني كردن البسه و ظروف غذا خوري مسلولين نيست.
عوامل موثر در انتقال باسيل كخ از طريق هوا
خطر انتقال بيماري از طريق هواي آلوده، خود تحت تاثير چند عامل است كه به بعضي از آن ها اشاره مي شود: الف)تعداد و غلظت باكتري هاي پراكنده شده در فضا، ب )حالت فيزيكي ذرات، ج )حجم و مقدار هواي حاوي باسيلي كه وارد دستگاه تنفس مي شود.)سن بيماران، ه )مهمترين عامل خطر، مدت زماني است كه شخص سالم و بيمار، مشتركا حجم معيني از هوا را استنشاق مي نمايند. از اينها گذشته افراد مبتلا به سل آشكار، داراي قابليت انتقال و انتشار يكساني نيستند. مثلا كاركنان شيرخوارگاه ها، رانندگان وسائط نقليه مدارس و معلميني كه به سل مسري مبتلا هستند، به علت حساس تر بودن كودكاني كه با آن ها در تماس هستند.
در كشورهاي در حال پيشرفتي كه بيماري سل، از شيوع زيادي برخوردار است، اغلب بالغين در دوره كودكي، دچار عفونت سلي شده اند و لذا احتمال آلودگي مجدد آن ها در اثر تماس با افراد مسلول و به عبارت ديگر احتمال بروز سل اگزوژن، در آن ها بسيار كم است، ولي در مناطقي كه سل از شيوع بسيار كمي برخوردار است، بالغين تماس يافته نيز بايستي تحت مراقبت كامل قرار گيرند.
به طور كلي انتقال سل، معمولا از فردي به فرد ديگر و از طريق استنشاق ذرات قطره اي حاصل از افشانه هاي ترشحات ريوي افراد مبتلا صورت مي گيرد و مخزن اين گونه ذرات، اصولا بيماران بزرگسالي هستند كه مبتلا به سل ريوي حفره دار هستند. ضمناً مهمترين شاخص هاي آلوده كنندگي باسيل كخ، شامل تراكم باسيل در خلط، فاصله و مدت تماس با فرد مبتلا، فراواني سرفه و عادات شخصي نظير بلند صحبت كردن، خوانندگي و امثال اين ها و ميزان تهويه محل است و به همين دلايل، انتقال سل در منازلي بيشتر صورت مي گيرد كه تعداد افراد جمعيت خانواده، زياد باشد، تهويه به خوبي صورت نگيرد و عدّه زيادي كودك سالم و يك فرد بالغي كه خلط او شديدا مثبت است در آن مكان زندگي كنند.
بيماري نوپديد
اهميت سل در اين است كه در سال هاي اخير، در بعضي از كشورهاي جهان كه قبلا تحت كنترل در آمده بود مجددا طغيان نمود و به عنوان يك بيماري بازپديد مطرح شد. در بسياري از نقاط جهان هم انواع مقاوم به چند داروي سل به عنوان يك بيماري نوپديد، به سرعت جايگزين انواع حساس به دارو شده و مشكلات بهداشتي و اقتصادي فراواني را به بار آورده است. حتي گفته مي شود از نوع درمان ناپذير و مقاوم به چند داروي آن به عنوان جنگ افزار بيولوژيك، استفاده شده است و يا با سوء استفاده از بيوتكنولوژي و مهندسي ژنتيك، انواع درمان پذير آن را به سويه هاي مقاوم به چند دارو تبديل كرده ا ند. حتي اگر اين موضوع كابوسي بيش نباشد واقعيت اين است كه بيماري سل كه زماني يك بيماري قابل پيشگيري، درمان پذير و كنترل شدني به حساب مي آمد در بسياري از نقاط جهان به يك بيماري درمان ناپذير و مقاوم به چند دارو و غيرقابل كنترل تبديل شده است.
بر اساس گزارش سال 2000 سازمان جهاني بهداشت، بيشترين موارد گزارش شده سل در سال 1998 مربوط به منطقه جنوب شرقي آسيا(36 درصد)و كمترين موارد، مربوط به منطقه شرق مديترانه(6درصد)بوده و علاوه بر آن 23 مورد از غرب منطقه اقيانوس آرام، 18 مورد از قاره آفريقا، 10 مورد از اروپا و 7 مورد از قاره آمريكا گزارش شده است. بر اساس همين گزارش، 22 كشور جهان جزو آلوده ترين كشورها تخمين زده شده اند و نيز در بين كشور هاي شرق مديترانه، جيبوتي، آلوده ترين كشور ذكر شده است. بد نيست بدانيد كه سل در كشورهاي صنعتي، عمدتا در بين افراد سالخورده يافت مي شود و معمولا ناشي از فعاليت مجدد عفونت هاي قديمي است و تنها عده كمي از آنان را بيماراني كه جديدا دچار عفونت سلي شده اند تشكيل مي دهند؛ در حالي كه در كشورهاي در حال توسعه، خطر بروز عفونت سلي در حد بالايي باقي مانده است و احتمال بروز آن در تمام سنين، وجود دارد. هرچند 3/1 ميليون مورد سل و450 هزار مورد مرگ ناشي از آن در اين كشورها در كودكان كمتر از 15 ساله رخ داده ولي بيشترين ميزان بروز مرگ ناشي از بيماري در سنين توليد و فعاليت اقتصادي يعني 59-15 سالگي ايجاد مي شود و در نتيجه بيش از 80 خسارات ناشي از سل در كشورهاي در حال پيشرفت به اين گروه سني، تحميل مي گردد و در مجموع، بيماري سل عامل 26 مورد از مرگ هاي قابل پيشگيري را تشكيل مي دهد.
هرچند توجه به آمار ارائه شده در مورد ميزان بروز سل در افغانستان قضاوت در مورد آمار بقيه كشور هاي منطقه شرق مديترانه را نيز مشكل مي كند، ولي بر اساس اين آمار، آلوده ترين كشور منطقه، با ميزان بروز 7/596 مورد در هر يك صدهزار نفر جمعيت، كشور جيبوتي ذكر شده و كشور ايران با ميزان 9/17 مورد در هر صد هزار نفر، مقام هفدهم را در سال 1998 ميلادي، احراز كرده است.