به منظور ارائه آمار يكسان تلفات تصادفات
بانك اطلاعاتي مشترك بين پليس و پزشك قانوني ايجاد مي شود
عكسجواد گلزار
گروه اجتماعي - به منظور ارائه آمار يكسان تلفات تصادفات، بانك اطلاعات مشترك بين پليس و پزشك قانوني راه اندازي مي شود.
سردار اسماعيل احمدي مقدم فرمانده نيروي انتظامي در دومين همايش معاونان راهنمايي و رانندگي ناجا افزود: در چهار ماه اول سال جاري عليرغم اين كه نسبت به مدت مشابه 18 درصد خودرو و موتورسيكلت اضافه شده است، مجموع تلفات تصادفات چيزي كمتر از 3درصد افزايش يافته است كه اين نشانگر آن است توانسته ايم از حدود 15 درصد افزايش تصادف جلوگيري كنيم.
احمدي مقدم اضافه كرد: به منظور رفع چند گانگي آماري در خصوص آمار كشته ها و جلوگيري از سوءاستفاده ها، فرم هاي تجزيه و تحليل كننده فوت هاي تصادفات با امضاي چند نهاد تهيه شده و همچنين يك بانك اطلاعاتي مشترك نيز در دست ايجاد است.
سردار احمدي مقدم در بخش ديگري از سخنان خود افزايش جريمه را در شرايط كنوني غيرممكن خواند و افزود: به منظور نظم پذير كردن رانندگان، روش هاي ديگري از قبيل گفتگو، انجام عمليات هاي رواني، كنترل هاي غيرمحسوس و... نيز جواب مي دهد.
هر ساعت سه ايراني
قرباني تصادفات
معاون عمليات ترافيك راهنمايي و رانندگي ناجا نيز در اين همايش با اشاره به اين كه در سال 84 در هر ساعت 2/3 نفر در تصادفات جان خود را از دست داده اند، افزود: 85 درصد عامل تصادفات در سال گذشته نيروي انساني بود.
سرهنگ يونس ميرزايي تبار تصريح كرد: از ابتداي سال 84 تا بيست و سوم مردادماه اين سال، دو هزار و 313 تصادف منجر به مرگ، 40 هزار و 780 تصادف جرحي و 160 هزار و 191 مورد تصادف خسارتي در جاده هاي كشور رخ داده است.
وي با بيان اين كه در 5 ماه اول سال 84 مجموعاً 203 هزار و 284 مورد تصادف جرحي و فوتي در معابر كشور داشتيم، خاطرنشان كرد: در اين تصادفات 9 هزار و 272 نفر كشته و 97 هزار و 950 تن مجروح شدند.
سرهنگ ميرزايي تبار به مقايسه آمار تصادفات 5 ماه اول سال جاري نسبت به مدت مشابه سال قبل پرداخت و گفت: از ابتداي سال جاري تا 23 مردادماه دو هزار و 497 تصادف فوتي، 42 هزار و 689 تصادف جرحي و 183 هزار و 71 تصادف خسارتي داشتيم كه در اين تصادفات 9 هزار و 595 نفر كشته و 73 هزار و 137 تن مجروح شدند.