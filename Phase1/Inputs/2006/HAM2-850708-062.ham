گامي به سوي نجات
نگاهي به برنامه هاي يونيسف براي مقابله با ايدز تا سال 2010 و تاثير آن در روند فرهنگ و آموزش در جهان
ايدز، هيولاي قرن حاضر، هر روز تعداد بي شماري از انسان هاي بي گناه را به كام خود فرو مي برد، كه عده اي از آنها بي هيچ فرصتي از پا افتاده و گروهي ديگر پس از اندكي تقلا، جان مي سپارند؛ كه در اين بين كودكان، جوانان و نوجوانان شاخص ترين و البته مظلوم ترين قربانيان هستند.
نشست اخير سران يونيسف در ژنو سوئيس(4 سپتامبر 2005)گامي ديگر در جهت نجات جان قربانيان ايدز است.آنچه در پي مي آيد، نگاهي است به اين نشست و آگاهي از برنامه هاي جديد يونيسف براي مبارزه با ايدز تا سال 2010 ميلادي.
آخرين آمار ارايه شده توسط يونيسف، طي 5 سال پژوهش در زمينه ايدز و مبتلايان به ويروس hiv، وضعيت كنوني جهان را به اين شرح تشريح مي كند؛
- براساس اين آمار، هر روز نزديك به هزار و هشتصد كودك و نوجوان زير 15 سال به جمع مبتلايان به ايدز افزوده مي شود كه عمده ترين شيوه انتقال اين بيماري از مادر به جنين بوده است.
- هر روز هزار و چهارصد كودك و نوجوان زير 15 سال به دليل ابتلا به ويروس ايدز و كاهش شديد مقاومت سيستم ايمني بدنشان در مقابل بيماري ها، با ابتلا به ساده ترين بيماري ها جان مي سپرند.
- روزانه بيش از 6 هزار جوان و نوجوان پانزده تا بيست وچهار ساله به جمع بيماران مبتلا به ايدز يا ناقلان ويروس hiv يا همان hiv مثبت مي پيوندند.
جهان در بيست سال آينده
اگر وضعيت امدادرساني به بيماران مبتلا به ايدز و شيوه اطلاع رساني براي جلوگيري از ابتلا به ايدز به همين منوال پيش برود، بيست سال بعد جهان، در اين جايگاه خواهيم بود؛
- كمتر از 10 درصد از مادران باردار از امكانات مناسب جهت جلوگيري از انتقال ويروس hiv به جنين يا نوزاد خود بهره مند خواهند بود و 90 درصد باقي مانده حتما ويروس hivرا به فرزندانشان منتقل مي كنند.
- چيزي كمتر از 10 درصد از كودكان بي بضاعت و يا كودكان متعلق به خانواده هاي كم درآمد و بسيار فقير، مي توانند از حمايت هاي سازمان هاي خيريه اي چون يونيسف بهره مند شوند و مابقي در شرايط بسيار سخت و با وضعي اسف بار خواهند مرد.
- كمتر از يك سوم از دختران جوان در رده سني پانزده تا بيست و چهار سال ساكن آفريقا آموزش هاي لازم جهت جلوگيري از ابتلا به ويروس ايدز را دريافت كرده و مي توانند خود را در مقابل ابتلا به ويروس ايدز محافظت كنند و دوسوم باقي مانده حتما به طريقي به ويروس hiv آلوده مي شوند؛ چرا كه هيچ اطلاعاتي در زمينه راههاي جلوگيري از ابتلا ندارند. با مروري به اين آمار تكان دهنده درمي يابيم ميليون ها كودك، جوان و نوجوان در معرض آلودگي با ويروس hiv و ابتلا به بيماري ايدز قرار دارند، كه به اين ترتيب همه گير شدن(pademic)بيماري ايدز در رده سني جوان و نوجوان به ويژه دختران جوان دور از انتظار نيست.
براي بسياري از كودكان، جوانان و نوجوانان جهان، ايدز معنايي بسيار گسترده تر و تلخ تراز يك عبارت دارد؛ ايدز براي آنها يعني محروم شدن از حقوق حقه آنها، محروم شدن از زندگي شاد و آرام، از دست دادن سلامتي، عشق و محبت والدين به دليل مرگ والدين و يا دوري والدين از آنها به جهت بيماري شان، مرگ عزيزان و دوستان و آموزگاران؛ محروم شدن از درس و تحصيل و قرار گرفتن در مسير آينده اي دردناك، گنگ و نامعلوم و مرگ در گوشه اي تاريك...
يونيسف و مبارزه با مرگ
يونيسف با تكيه بر آمارها، چهار هدف را به عنوان اصلي ترين اهداف خود براي بهبود آينده كودكان، جوانان و نوجوانان به ويژه دختران جوان تا سال 2010 ميلادي به اين شرح اعلام كرده است:
1 حمايت از كودكان متأثر از ايدز؛ تا سال 2010 ميلادي چيزي حدود 25 ميليون كودك حداقل يكي از والدينشان را به دليل ابتلا به ايدز از دست خواهند داد. پيش از مرگ والد يا والدين، كودكان به ويژه دختران- جانشين والد يا والدين خود مي شوند و به اين ترتيب نگهداري از والد يا والدين بيمار، سرپرستي از خواهرها و برادرهاي كوچك تر، تامين مخارج منزل و پرداخت هزينه درمان بيمار يا بيماران تحت سرپرستي و تهيه خوراك و در نهايت پوشاك خانواده به عهده آنها گذاشته مي شود. ترك تحصيل اولين راه براي كاهش مخارج منزل و كمك رساني بيشتر به وضع نابسامان خانواده است. نهادهاي مسئولي چون يونيسف تصميم دارند تا سال 2010 ميلادي، حداقل 80 درصد از اين كودكان و خانواده هاي آنها را تحت پوشش خدمات خود قرار دهند.
2 - پيشگيري؛ جوانان و نوجوانان بين پانزده تا بيست و چهار سال، نيمي از افراد مبتلا به ايدز و يا حامل ويروس hiv را تشكيل مي دهند كه براساس آمار، هر روز نيز بر تعداد آنها افزوده مي شود؛ كه دليل اصلي اين امر ناآگاهي آنها از راههاي پيشگيري از ابتلا به ايدز و در نتيجه ناتواني آنها در محافظت از خويش در مقابل آلودگي به ويروس hiv است. يونيسف تصميم دارد تا سال 2010 ميلادي برنامه هاي آموزشي فراگير و متمركزي را براي رده سني جوان و نوجوان در سراسر جهان به ويژه كشورهاي آفريقايي و آسيايي به اجرا بگذارد. براساس اين برنامه، ميزان ابتلا در اين رده سني از بيش از 50 درصد در حال حاضر به كمتر از 25 درصد تا سال 2010 ميلادي خواهد رسيد.
3 پيشگيري از انتقال ويروس يا بيماري از مادر به جنين؛ براساس آمار هر سال نزديك به نيم ميليون كودك زير 15 سال به دليل ابتلا به ايدز و يا آلودگي با ويروس hiv به كام مرگ فرو مي روند؛ كه اين تعداد قرباني، بيماري را از مادر خود دريافت كرده و مي كنند.
براساس پيش بيني هاي انجام شده تا سال 2010 ميلادي، 80 درصد از مادران مبتلا، تحت كنترل و نظارت قرار مي گيرند تا به اين ترتيب آمار انتقال بيماري و ويروس hiv از مادر به جنين يا از مادر به نوزاد به كمتر از 5 درصد كاهش يابد. اكنون تنها 10درصد از مادران مبتلا، تحت سرپرستي و كنترل سازمان هاي مسئول هستند و مابقي به شيوه هاي مختلف، بيماري را به فرزندشان منتقل مي كنند؛ كه رايج ترين شيوه انتقال، انتقال مادر به جنين و يا مادر به نوزاد است.
4 درمان و جلوگيري از همه گير شدن بيماري؛ آمارها نشان مي دهد چيزي كمتر از 5 درصد كودكان hiv مثبت، موفق به دريافت نيازهاي درماني تغذيه اي خود مي شوند. اين كودكان حتي ناتوان از مصرف داروهاي بسيار ارزان قيمت بوده و از جهت تغذيه اي در بدترين شرايط به سر مي برند. يونيسف در نظر دارد تا سال 2010 ميلادي تا حد امكان اين كودكان را تحت پوشش درمان دارويي و تغذيه اي قرار دهد، تا اين كودكان در اثر سوءتغذيه و عدم مصرف دارو در بدترين شرايط ممكن از بين نروند.مسئولان يونيسف معتقدند دستيابي به اين اهداف بي ترديد نيازمند بسيج عمومي و در گام نخست ياري خواستن از سازما هاي فعال در زمينه حقوق بشر و كشورهاي توسعه يافته و غني است. يونيسف هم اكنون در تلاش براي تامين بودجه و جمع آوري نيرو جهت اجراي طرح خويش از ابتداي سال 2006 ميلادي است. اين برنامه براي اجرا به مدت چهار سال، در مرحله نخست در نظر گرفته شده است، كه البته تاكنون بخشي از اين برنامه به صورت آزمايشي در حال اجرا است.
مهتاب صفرزاده خسروشاهي
منبع: http://www.uicef.org