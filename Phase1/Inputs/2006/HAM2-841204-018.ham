شهر قصه
شكستن ساق پا در كفش آخرين مد پاريس
بي قاعدگي و ناهنجاري خيابان هاي تهران تنها از تنگي و ناهمواري و خاك و گل نبود، شكل گيري ناگزير شوارع در مسير قنوات، كه منبع اصلي آب آشاميدني سكنه بود، بر اين معضل مي افزود و عبور و مرور خلايق را مشقت بارتر مي نمود. به نوشته پولاك، طبيب ناصرالدين شاه، شهر احتياج خود را به آب از شش قنات مختلف رفع مي كرد كه همه از دامنه رشته كوه البرز سرچشمه مي گرفتند و قنات شاه مهمترين آنها بود. براي پاك كردن مجدد آنها در بسياري از جاهاي خيابان سوراخ هايي كنده بودند. حيوانات باركش  شهر كه به اين وضع عادت داشتند،  با احتياط از كنار آن مي گذشتند؛ اما حيواناتي كه از ده ها مي آمدند و باري سنگين داشتند، به خصوص شترها، اغلب به چاله مي افتادند و پايشان مي شكست. اين معضل در زمستان ها به مراتب مصيبت بار بود، چرا كه برف و باران اين سوراخ ها را از ديده پنهان مي كرد و آن وقت شكستن ساق پاي هر گذرنده اي محتمل بود.اما همه بي قاعدگي ها همين نبود. همان طبيب مي نويسد: براي به دست آوردن خاك و گاه نيز براي تعبيه گند آبرو اغلب نزديك خانه ها چاه مي كنند و هميشه هم زحمت بستن روي آنها را به خود نمي دهند. سر اين چاه ها باز مي ماند و مانع ديگري در راه عبور و مرور ايجاد مي شود. گاهي هم كه روي آنها را مي بندند، اين كار را با چند تخته چوب نازك و قدري خاك كه به روي آن مي ريزند، انجام مي دهند؛ سرپوش نازك فرو مي رود و باز سر چاه همچنان باز مي ماند. مصيبت عبور و مرور در آن هزار توي ناهموار و ناهنجار آشناي دير سال خلايق بود و تا سال هاي سال پذيرفته و آشنا هم ماند و گام برداشتن به احتياط هم ملكه عابرين شد و شكستن ساق رونق بازار شكسته بندها. ناصرالدين شاه روي در مغاك خاك كشيد، مظفرالدين شاه هم به نحو ايضاً و محمدعلي شاه نيز از اريكه سلطنت مخلوع؛ اما حكايت همچنان باقي. كلودارنه، از شوارع تهران در عصر مشروطه چنين ياد مي كند:
در زير تهران هزار نهر قنات جاري است كه آبها را از كوهستان به شهر مي رسانند... اين قنات ها از هنگام ايجادشان، يعني از صد سال پيش يا بيشتر تاكنون، سرنوشت مصيبت باري داشته اند. يك جا اشخاص وارد و خبره طاق گنبدي اش را خراب كرده اند، جاي ديگر خود به خود فرو ريخته است....قاعدتاً دهانه اين قنات ها در خيابان، وقتي از آنها استفاده نمي شود بايد با قطعه سنگي بسته باشد، ولي ايراني ها اين كار را زايد و بي فايده مي دانند و سوراخ ها هميشه باز مي مانند. تعداد اين سوراخ ها در تهران زياد است. هم در وسط بازار نيم تاريك از آنها ديده مي شود و هم در ميان پر رفت و آمدترين كوچه و خيابان شهر... اين سوراخ ها تله وار در كمين مچ پاي عابران گيج و شترهاي سر به هوا و قاطرهاي پرحوصله و خرهاي با نمك و كوچك و اسب هاي مغرور و سركش هستند. شب ردخور ندارد و هر مچ پايي طعمه آنها بشود، بي رودربايستي خردش مي كنند. ايراني ها شاه را سرنگون كردند و به حكومت مشروطه رأي دادند و شايد روزي نه چندان دور برسد كه قوانين آن را نيز اجرا كنند، ولي محال است بشود پيش بيني كرد كه اگر يك ايراني در چاله اي افتاد، چه وقت به فكر مي افتد و وظيفه خود مي داند كه سر آن را بپوشاند تا ديگران به نوبه خود در آن نيافتند.
فروپاشيدن قاجار هم دردي از دردهاي تهران را چاره نكرد و تا سالياني از آن پس هم حكايت كماكان به قوت خود باقي ماند و گاه معضلاتي نيز شد قوز بالا قوز. گرچه تهران از نخست شهر تضادها بود و شهر تضادها ماند.
همين كلودانه مي نويسد: عصرها بايد به خيابان لاله زار رفت كه در حقيقت براي تهران به منزله خيابان صلح است براي پاريس. مغازه هاي مد روز همه در اين خيابان قرار دارند. خياط شيك دوز شريمن، مكانيسين همه كاره اي كه با ابزاري واحد هم ماشين ها را تعمير مي كند و هم ساعت ها را،  عكاسي كه عكس به دارآويختگان روز قبلي را فوراً به نمايش مي گذارد و همين طور خانه فرانسه و تجارتخانه هلند و اداره پست همه را در همين خيابان مي توان يافت. تنها ترمواي شهر نيز از اين خيابان عبور مي كند... چندين بچه از چاپخانه مجاور بيرون مي ريزند و با نعره هاي سرسام آور روزنامه هاي ليبرال و ايران نو را به فروش مي رسانند.
ويتاسكويل وست، كه 1925 تا 1927 در تهران بود و شاهد خلع قاجاريه و تاجگذاري پهلوي، از شهر تضادها و رشد ناهمگون اش حكايتي ديگر دارد؛ رشدي كه به گفته وي آميزه اي است از قرون وسطا و قرن بيستم كه در آن بي شك هرگز مرحله بينابين ترقي، يعني منزلگاه قرن نوزدهم، شناخته نخواهد شد. گرچه، چاپارخانه مباركه بين شهرها بي سر و سامان است و بي اندازه كند اما در تهران از راديو صداي زنگ ساعت بيگ بن را مي توان شنيد.
پس عجب نبود اگر يك دو سالي پس از آن، در جريده عصر شهر تضادها، در اطلاعات يكشنبه 13آبان 1307، مشاهده مي كردي مضموني از اين دست را: خياطخانه خانباباخان درويش و برادر. لباس خوب بر زيبايي و وقار مي افزايد. جديداً خياطخانه خبانباباخان درويش و برادر كه داراي ديپلم از مدرسه بين المللي برش پاريس است، در كوچه معين التجار بوشهري داير است. آقايان با سليقه و شيك مي توانند از اين خياطخانه استفاده نموده با كمال اطمينان به عمل ما، لباس هاي قشنگ مد جديد پاريس را بپوشند. فقط براي يكدفعه مراجعه كنيد تا به شما ثابت شود. و يا در سالنامه آن شهر ناهمگون، سالنامه ايران، فروردين 1307، اين آگهي را: فمينا femina چهارراه شيخ هادي، مقابل منزل دكتر فرهمندي. تنها سالن خياطي در طهران براي خانم ها. در فمينا هميشه لباس دوخت فرنگ از قبيل پيراهن شب، لباس بعد از ظهر، پيراهن هاي قشنگ و ممتاز و انواع و اقسام كفش  ها براي خانم ها، روميزي، دستمال هاي دانتله، گل هاي مصنوعي، كيف هاي دست مطابق آخرين مد پاريس، كمربند زنانه، عطريات كارخانه معروف پي ور piver، نان بيسكويت و شكلات كارخانه معروف ويكتوريا victoria و اجناس ديگر را مي توانيد با ارزان ترين قيمت خريداري كنيد. قيمت مقطوع و يك كلام. بهترين هدايا را براي دوستان خود در فمينا پيدا خواهيد كرد. با كمال احترام از خواتين محترمه پذيرايي مي شود.
در شهر ناموزون اما، سوراخ هاي ديرين كوچه هاي تنگ و خاكي، كماكان تا به سال ها و ماه ها، ساق هاي فرو رفته در كفش هاي مطابق آخرين مد پاريس را از پاهاي پوشيده در گالش باز نمي شناخت. خواتين محترمه و آقايان با سليقه و شيك را چاره اي ديگر مي بايست.