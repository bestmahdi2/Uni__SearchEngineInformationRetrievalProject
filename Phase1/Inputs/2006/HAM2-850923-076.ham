ديدن پاهاي مردم بعد از نيم قرن
كيومرث پوراحمد
قبل از انقلاب، در ميدان راه      آهن تهران، مجسمه اي بود از رضاشاه كه با عصا به سمت شمال تهران اشاره مي كرد. آن مجسمه و آن اشاره، نمادي بود از فرمان كشيدن جادة دوم شميران. [جادة اوّل - خيابان دكتر شريعتي فعلي - از دورة قاجار باقي مانده بود.]
راه             آهن سراسري ايران 1308 آغاز شد و 1313 پايان يافت و فرمان تأسيس جادة دوم بين اين سال ها - به احتمال قوي 1311 صادر شد. جاده اي مستقيم از ايستگاه مركزي راه  آهن تا كاخ زعفرانيه(سعدآباد). به همين جهت خيابان پهلوي اسبق، دكتر مصدق سابق و ولي عصر فعلي از راه آهن تا سه راه زعفرانيه مستقيم است؛(كه بعدها با يك خميدگي به ميدان تجريش وصل شد.)
شاه جهان نديدة كم سواد قلدرمآب ديكتاتور، بعد از غصب پادشاهي، به سرعت همه فرزانگان و آن ها را كه سرشان به تن شان مي ارزيد يا كشت، يا در حبس و تبعيد داشت يا خانه نشين كرد. بنابراين در اطراف او عاقلي نمانده  بود كه بگويد: 90 درصد دو طرف اين خيابان، بيابان است و به راحتي مي توان شانزه ليزة ديگري ساخت.
و چنين شد كه 75 سال پيش خيابان ولي عصر فعلي با عرض فعلي و پياده روهاي فعلي تأسيس شد.
جالب تر اين كه 35 سال بعد و 25  سال بعد از پادشاهي محمدرضا پهلوي، جادة سوم شميران(جردن سابق و آفريقاي فعلي)با عرضي به مراتب كمتر ساخته شد.
چشم تنگي و تنگ نظري زعماي هر قوم به آن قوم كه سرايت مي كند هيچ، به عرض خيابان ها هم سرايت مي كند.
همين امروز هم بزرگراه هاي تازة خودمان را مقايسه كنيد با مثلا بزرگراه 18 باندة دوبي - ابوظبي. اين را مي گويند: عمق ديد تا نوك دماغ!
قصه اي ديگر لازم است تا برسيم به اصل مطلب:
خانة رضاخان - پيش از كاخ نشيني - در خيابان سپه بود. خياباني با سنگفرش هاي زيبا. وقتي شنيد فرنگي ها چيزي درست كرده اند به اسم آسفالت، دستور داد سنگ ها را برچينند و خيابان ها را آسفالت كنند. اندك مدتي گذشت و هنوز فرمان اجرا نشده  بود. علت را پرسيد. گفتند از بلديه(يعني شهرداري)و تلفن خانه(كه به تازگي تأسيس شده بود)استعلام كرده  ايم تا كارشناسان مسير كابل هاي تلفن و نهرهاي آب را مشخص كنند، بعد آسفالت كنيم.
اعليحضرت، بي قرار عقب نماندن از قافلة تجدد و آسفالت، امر فرمودند: ما نفت داريم، پول داريم، معطل چه هستيد؟ آسفالت كنيد، دوباره خراب مي كنيم، دوباره آسفالت مي كنيم. سه باره خراب مي كنيم، سه باره آسفالت مي كنيم.
و امريه اعليحضرت، اين چندباره كاري ها را باب فرمودند كه به يادگار بماند تا امروز روز.
آخرين بارقة نبوغ چندباره كاري در خيابان ولي عصر را - به گمانم -- سه چهار سال پيش شاهد بوديم. براي مبارزه با موش هاي فربه، هجوم آوردند، سنگ هاي حصار شهرها را درهم شكستند، پياده روها را درهم ريختند... چندماهي ساكنان و رهگذران را به مصيبت انداختند. خاك خورديم، سكندري خورديم و غيظ فروخورديم... اطراف سپيدارهاي 75 ساله را، ديواره اي از سيمان كشيدند. موش هاي فربه، فربه تر شدند و درخت ها پلاسيده!
و بازهمين يكي دوسه ماه پيش، هجومي ديگر. اين بار گسترده تر، و عميق تر. ديگر توي پياده روها نه خاك خورديم نه سكندري. چون اصلاً از پياده روها نمي شد عبور كني. اما اين هجوم از سوي خلبان خوش  تيپ، سردار دكتر قاليباف بود.(خوش  تيپي با خوش    فكري و خوش سليقگي بي  ارتباط نيست. باور كنيد)اين بار سيمان هاي اطراف درخت  ها را برچيدند. درخت ها جان گرفتند و از پلاسيدگي درآمدند و كم كم دريافتيم برنامه چيست: تسطيح پياده روهاي ولي عصر از تجريش تا راه آهن. از شكل كاركردن و مصالح شان به   نظر مي  رسد طرح و اجراي آن اصولي، بنيادي و هميشگي باشد. هميشگي است واقعاً؟!
اگر 25 سال اوّل احداث خيابان ولي عصر را به حساب نياوريم - به حساب اين كه هنوز خيابان پررفت وآمدي نشده- در طول همة 50 سال بعد آن، هيچ شهرداري پاها را نديده  بود و قاليباف پاها را ديد. به چهره ها خيره  نشد. چهره ها را مي     توانيم دوست بداريم يا دوست نداريم. چهره ها را مي توانيم به خودي و غيرخودي تقسيم كنيم. پاها امّا پا هستند. عامل حركت، عامل تحرك، عامل جنب وجوش و نيز پاهاي بي تحرك دردمند يا پاهاي كودكانه يا...
رهگذران خيابان وليعصر از اين پس مي توانند زير باران - بي دلشوره - 2 نفر زير يك چتر، يا بدون چتر، قدم بزنند و از خيسي باران بر چهره            شان لذت ببرند و فقط به آسمان و باران نگاه كنند. و ديگر نگران زير پاي شان نباشند، نگران چالاب هاي كوچك و بزرگ نباشند.
از اين پس مادربزرگ ها و پدربزرگ هاي عصا به      دست مي توانند براي قدم   زدن صبحانه يا عصرانه به پياده   روهاي باصفاي ولي عصر بيايند و گُله به گُله و تكه به تكه با پله ها روبه رو نشوند. مي توانند از قدم   زدن لذت ببرند و دائم مواظب قدم هاي شان نباشند.
پدربزرگ ها و مادربزرگ هاي ويلچرنشين هم مي توانند... يعني بچه ها و نوه هاي شان مي توانند، آن ها را در پياده روي هاي ولي عصر به گردش ببرند و دائم براي از پله پائين آوردن ويلچر، نفس بُر نشوند. و كودكاني كه پيشاپيش پدر و مادر در پياده روها مي دوند، مي توانند شادمانه بدوند و پدر و مادر، اشتياق جنب و جوش آن ها را كور نكنند كه: ندو! يواش! پله ها را نمي بيني! برآمدگي رو نمي بيني! آن كاشي هاي شكسته را نمي بيني!
و طفلكي بچه كه نگراني پدر و مادر به او منتقل شده، از ترس شكستگي و خون و زخم و آمپول، ترجيح بدهد شوق كودكانه اش را در پستوي دل نهان كند. نهان، تا كجا بيرون بريزد؟ و پاهاي آن ها كه نه پيرند و نه كودك، خانمي كه در برهوت نبود زمين بازي و ورزشگاه... و آن همه محدوديت، فقط دل خوش اين است كه كفش كتاني بپوشد و در پياده روهاي ولي عصر پياده روي كند.
و يا پاهاي آقايي كه دوست دارد از دكة سر كوچه روزنامه اي بخرد، در پياده رو قدم بزند و روزنامه را ورق بزند. در آن پياده روهايي كه شبيه لحاف چهل تكة مادربزرگ بود. حتي يك ستون روزنامه را نمي شود مرور كرد و با تمركز خواند.
با سكوت و غُرزدن و فحش دادن كاري درست نمي شود. اگر نمي توانيم همة غلط هاي مسئولين را بگوييم، اگر نمي توانيم – در مواردي – هيچ كدام از غلط هاي شان را بگوييم، كارآيي و خوبي شان را كه مي توانيم بگوييم. پس بگوييم. به زبان بياوريم و بنويسيم تا آن مسئول ببيند كه ديگران كارش را مي بينند. و ديگران هم بدانند، مي شود كارايي ها را ديد و تشويق كرد.
اگر آقاي دكتر قاليباف بتواند مشكل زباله هاي تهران را هم حل كند(كه تا به حال قدم هايي هم برداشته است)كاري كرده است كارستان.
شهرهاي مازندران را ديده ايد كه در زباله و بوي عفونت غرق مي شود؟!
در كشورهاي پيشرفته جهان، زباله ها جزو ثروت هاي ملي محسوب مي شود. اما در اين مملكت زباله، زباله است؛ زائد است، عامل ميكروب و بيماري است و بايد سوزاند. سوزاندن و نابودكردن زباله ها هزينه هاي سنگيني براي مردم دارد و نيز لطمه هاي جبران ناپذير درازمدت براي محيط زيست.
آقاي قاليباف مي داند زباله ها ثروت ملي است، اما قطعاً شهرداري به تنهايي نمي تواند. مهم ترين وجه اين قضيه آموزش و تربيت مردم است و صداوسيما به خوبي از عهدة اين وجه برمي آيد.