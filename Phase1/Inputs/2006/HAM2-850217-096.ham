پاسخ روسيه به انتقادهاي آمريكا
گروه سياسي خارجي: روسيه به انتقادهاي ديك چني معاون رييس جمهور آمريكا از سياست هاي ولاديمير پوتين رييس جمهور در زمينه حقوق بشر و انرژي كه روز پنجشنبه در جريان نشست آمريكا و اروپا در ويلنيوس پايتخت ليتواني مطرح شده بود پاسخ داد.
به گزارش خبرگزاري فرانسه، سرگئي لاوروف، وزير خارجه روسيه اظهار داشت: ديك چني، معاون رئيس جمهور آمريكا بايد بفهمد كه در طي 40 سال گذشته كشور ما هرگز قراردادي را براي انتقال گاز يا نفت به كشور ديگري فسخ نكرده است. به نظر مي رسد اين اطلاعات به دست چني نرسيده است.
چني در اجلاسي در ليتواني اعلام كرد، حقوق بشر روسيه به طرز نامناسبي مسدود شده و به مسكو براي استفاده از خط لوله نفت و گازش به عنوان ابزاري براي باج خواهي عليه همسايگانش هشدار داد.وي افزود، اقدامات ديگر دولت روسيه غير سازنده است و مي تواند بر روابطش با كشورهاي ديگر تاثير گذارد.
از سوي ديگر آسوشيتدپرس اعلام كرد، اظهارات چني بي اعتمادي عميقي را ميان واشنگتن و كرملين بازگو كرد.
روزنامه اقتصادي كام رسانت نوشت، اظهارات چني نشانگر آغاز يك جنگ سرد جديد و بازگشت به سخنراني چرچيل در محكوم كردن توسعه طلبي شوروي در اروپاي شرق با پرده آهنين است كه غرب و شرق را براي چندين دهه تقسيم كرد.
تحليلگران سياسي كرملين اعلام كردند: در صورتيكه جورج بوش، رئيس جمهور آمريكا نيز از اين موضوع حمايت كند اين سخنراني اثرات به جا مانده از روابط استراتژيك ميان روسيه و آمريكا را از بين مي برد.
از سوي ديگر سخنگوي كاخ سفيد اظهارات معاون رييس جمهور آمريكا عليه روسيه را هماهنگ با سياست هاي رييس جمهور آمريكا دانست.
به گزارش خبرگزاري اينترفاكس از واشنگتن، اسكات مك كللان روز جمعه پيش از ترك سمت خود، اظهارات چني عليه روسيه را تاييد كرد و گفت: آنچه چني گفت با نظر رييس جمهور، وزير امورخارجه و ديگر مقامات بلندپايه آمريكا مطابقت دارد.
وي گفت: درست است كه آمريكا با روسيه همكاري اقتصادي دارد اما از روند دمكراسي در روسيه نگران است و بوش در نشست سران گروه هشت در سن پترزبورگ درمورد اين مساله با رييس جمهور روسيه گفت وگو خواهد كرد.