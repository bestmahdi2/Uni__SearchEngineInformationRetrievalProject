سايه روشن
تله تنور سينما را داغ كرد
گروه ادب و هنر همان طور كه پيش بيني مي شد، تله گيشه سينماها را داغ كرد. هجدهمين ساخته بلند سيروس الوند در طول 7 روز، 70ميليون تومان فروخته تا با معدل روزانه 10ميليون تومان، افتتاح چشمگيري را در گيشه تجربه كند. تله داستاني پرفراز و نشيب دارد كه تماشاگر را كاملا با خود درگير مي كند. جدا از اين، مهمترين دليل فروش فيلم را مي توان حضور ستاره هاي پول ساز در آن دانست. تركيب محمدرضا گلزار، مهناز افشار و امين حيايي كه پيش از اين هم در گيشه جواب داده بود، بار ديگر به عنوان برگ برنده مورد استفاده قرار گرفته است. چند فيلم متاخر سيروس الوند در گيشه نتيجه مناسبي نداشت. برگ برنده و رستگاري در 20/8 فروش مناسبي نداشت و حالا تله   نوار ناكامي هاي الوند را قطع مي كند. پرفروش شدن تله همزمان شده با كليدخوردن فيلم تازه الوند. زن دوم كه با حضور نيكي كريمي و محمدرضا فروتن كليد خورده است هم گويي از جنس سينماي تله  است.
بي وفا ديگر فيلم روي پرده همچنان روند متوسطش را ادامه مي دهد. بي وفا يك خط داستاني آشنا دارد؛ مايه جابه جايي آدم ها و قرارگرفتن يك دختر جنوب شهري در موقعيت يك زن متمول، گويي قرار بوده مهمترين عامل جذابيت فيلم باشد. حميد گودرزي بازيگر نقش اول مرد بي وفا بيشتر به عنوان بازيگر تلويزيوني شناخته شده است؛ درست بر عكس الناز شاكردوست كه در اين سال ها به عنوان بازيگر جوان سينما به جايگاهي نسبتا تثبيت شده دست يافته است. بي وفا با در اختيار داشتن 15سالن، نزديك به 180ميليون تومان فروخته است.
گيس بريده ساخته جمشيد حيدري هم در طول دو هفته اي كه از اكرانش مي گذرد، نزديك به 80ميليون تومان فروخته است كه براي اين فيلم رقم قابل قبولي به شمار مي آيد. گيس بريده بخش عمده اي از فروشش را مديون حضور گل شيفته  فراهاني و محمدرضا شريفي نياست. گل شيفته فراهاني اين روزها م.مثل مادر را هم روي پرده دارد كه پرفروش ترين فيلم اين دوره از اكران نيز به شمار مي آيد. محمدرضا شريفي نيا هم كه به هر حال جزو بازيگران پرمخاطب سينما محسوب مي شود.
فيلم ضعيف گيس بريده با استعانت از اين دو بازيگر، تاكنون فروش متوسطي داشته است. م.مثل مادر نيز همچنان در هشت سينما به اكران خود ادامه مي دهد؛ فيلمي كه پس از گذشت نزديك به دو ماه از اكرانش، روزانه 2ميليون تومان مي فروشد. فروش اين ملودرام تلخ تاكنون به مبلغ 520 ميليون تومان رسيده است.