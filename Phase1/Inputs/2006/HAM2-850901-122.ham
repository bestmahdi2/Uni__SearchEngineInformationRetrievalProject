مروري بر اشعار برگزيده ي جشنواره شعر رها
سخن بگو كه گل از گل بجوشد از كفنت
زهير توكلي - هفته پيش آنچه در دومين جشنواره ي سراسري شعر رها  در شيراز ديديم و شنيديم، گزارش كرديم. اين هفته مروري بر اشعار سه تن از شاعران برگزيده اين جشنواره خواهيم داشت؛ در مروري كه بر كتاب رهاتر از آسمان داشتيم - كتاب اشعار برگزيده ي جشنواره به كوشش سيد محمد امين جعفر حسيني-
به ندرت به شعري متمايز برخورديم از جمله اين به ندرت ها اين سه شعر هستند كه امروز بر آنها مرور خواهيم داشت. همان طور كه در گزارش هفته ي پيش و گزارش هاي ديگري از اين دست نوشته ام، جشنواره ها و كنگره هاي شعر، ماهيتاً بازتاب دهنده شعر جوان ما هستند آن هم نه همه ي آن پيكره اي را كه ما به جواني، جسارت و نوآوري از شعر جوان توقع داريم، چرا كه اكثراً موضوعي برگزار مي شوند. با وجود اين، در مروري سه باره بر كتاب برگزيده ي جشنواره ي شعر رها، شعرهايي از اين كتاب را برگزيدم كه اگر چه به ضرس قاطع مي توان گفت هيچ يك از آنها شعر ممتازي نيستند اما در گوشه و كنار هر يك از آنها مي توان نشانه هاي خلاقيت و احياناً استعداد فوق العاده ي شاعرانشان را يافت.
دلشوره شيرين
از كوچه چرا ضجه اسفند نيامد
پيغام تو با چفيه و سربند نيامد
اين پاكت كم حوصله را باز كه كردم
عطر خوش آيات خداوند نيامد
اي قله از آن روز كه شد برف تنت آب
لبخند به لب هاي دماوند نيامد
دلشوره شيرين من اي شور لبالب
يادي مگرت از زن و فرزند نيامد
سر اين طرف آب، بدن آن طرف فاو
كارون به هواخواهي اروند نيامد؟
پاي تو پدر! بيست بهار است نشسته است
مادر،(خبر از جسم تو هر چند نيامد)
سيمرغ مني گرچه پر و بال تو بيرون
از آتش سنگين پدافند نيامد
يك عده نشستند كه گمنام بمانيد
ماندند... ولي خون شما بند نيامد
عباس احمدي
***
غزل دلشوره ي شيرين از عباس احمدي به خاطر رديف چموشي كه شاعر براي شعر برگزيده است، به ياد مي ماند، بيت درخشان اين غزل مقطع آن است:
يك عده نشستند كه گمنام بمانيد
ماندند... ولي خون شما بند نيامد
در مطلع غزل نيز تركيب ضجه ي اسفند بسيار هوشمندانه است؛ چرا كه ضجه ي اسفند از يك طرف استعاره از صداي تركيدن اسفند است و از طرف ديگر، در فضاي بيت معني ديگري مي دهد و آن همنوايي اسفند با ضجه ي خانواده ي شهيد مفقود الاثر است، آن گاه كه تنها چفيه و سربند او برگشته است. در اينجا يك اتفاق پارادوكسيكال مي افتد؛ چرا كه اسفند را در شادي ها دود مي كنند حال آن كه اين جايگاه از آن غم است اما غم ديدن اين چند پاره استخوان در برابر آن بهت و بي خبري، خود شادي قناعت باري است و از همه مهمتر، شهيد، زنده است و به خاطر همين است كه در شعر استخوانش با پيغامي آمده است: چفيه و سربندي كه علامت ادامه ي جهاد است. پس در واقع در مقدم يك مسافر زنده است كه دارند اسفند دود مي كنند.
اين غزل ابيات ضعيف مثل بيت چهارم و بيت
ماقبل آخر نيز دارد و همه ي اينها به خاطر رديفي است كه تن به شاعر نمي دهد. البته عباس احمدي را شاعر آينده داري مي شناسيم و در همين غزل، دو بيت اول و آخر گواه اين ادعاست.
***
پلنگ خفته
انداخت بالا قرص ماه و آب، رويش
بغضي خنك شد لاي اعصاب گلويش
بايد بخوابد زود اما واي از اين...
اين پرده هاي سينماي روبه رويش
هي رد شد و نگذاشت چشمانش بخوابد
رقص علي اصغر و دست عمويش
سنگر - صداي حمله - صوت آرپي جي
يا اشهد بي سيم چي در گفتگويش
تالاب سرد ماهي قرمز در آژير
روزي كه خالي مي شد از درياچه قويش
زير سرم مردي كه رفتن را ننوشيد
مي گفت: قطره قطره  اي واي آبرويش
يك يا علي گفت آخر يادش افتاد
مولا فرو داد استخوان را در گلويش
اين شير خواب از سر پريده مرد جنگ است
نقش پلنگ خفته دارد در پتويش
رزيتا نعمتي - قزوين
***
غزل پلنگ خفته يك غزل كاملاً متوسط است و مشكل آن مشكل مشابه بسياري از شعرهاي نسل شاعران پس از جنگ است. نسلي كه معمولاً خود خاطره ي مستقيم از جنگ ندارند و از طرف ديگر شعر جنگ،برايشان ناقص تعريف و به منزله شعري درباره ي جنگ تلقي شده است، بنابراين خود را ناگزير از روايت چيزهايي در شعر مي بيند كه خودشان تجربه نكرده اند و شعرشان را درباره ي كساني مي سرايند كه تجربه اي مستقيم از جنگ داشته باشند. بر همين منوال، مي توان دسته بندي موضوعي متنوعي از شعر شاعران پس از جنگ ارائه كرد. مثل شهداي گمنام، جانبازان شيميايي،  فرزندان شهيد، همسران شهيد، همسران جانبازان و....ً با همين تنوع سروده هايي پرتعداد از اين نسل داريم اما چون از تجربه ي شخصي خبري نيست، اكثر شعرها در حد نظم باقي مي مانند و روايت هايي هستند كه مي شود آنها را به زبان نثر هم بازگو كرد. در همين شعر تمام ابيات را مي شود به نثر گفت. الا يك بيت كه آن هم بيت پاياني است و به هيچ عنوان جز در بافت شعر متحقق نمي شود. اين بيت
آنقدر براي من زيبا بود كه پس از مرور سه باره ي كتاب مجبورم كرد كه غزل متوسط پلنگ خفته را برگزينم. غزل از بالا تا پايين، شرح بي خوابي رزمنده اي است كه با قرص اعصاب سرپاست با عنايت به اين معني، بيت آخر از روند معمول زنجموره در شعرهاي جنگ خارج مي شود و با يك بيان مستحكم شعر را به مرز حماسه پرتاب مي كند كار بديع در اين بيت، در مصراع دوم انجام شده است.
در مصراع دوم، سوژه ي شعر، به پلنگ خفته تشبيه شده است. نفس اين تشبيه، نو نيست مي دانيم كه
هر قدر تشبيه از صراحت دور شود. ارزش هنري آن بالاتر مي رود و به همين جهت است كه استعاره را برتر از تشبيه مي دانند. در ميان اقسام تشبيه، تشبيه مضمر(پنهان)را همرديف استعاره دانسته اند. تشبيه مضمر تشبيهي است كه القا مي شود و بيان نمي شود. در اين بيت تشبيه مضمر انجام گرفته است و البته اين هم چيز جديدي نيست اما تكنيكي كه به القاي اين تشبيه مضمر منجر شده است طراوت خاصي به آن بخشيده است. در مصراع دوم دوربين شاعر روي پتويي كه رزمنده ي خواب از سر پريده روي خود كشيده، زوم مي شود و ما تصوير يك پلنگ خفته را مي بينيم. از اين به بعد شاعر خاموش است و خود تصوير است كه دارد با ما حرف مي زند يا ما به فراخور حس خود آن پلنگ را به زبان مي آوريم. مثلاً ياد آن بيت سعدي مي افتيم كه:
هر بيشه گمان مبر كه خالي ست
شايد كه پلنگ خفته باشد
يا دلمان براي شير كه خواب از سرش رفته است مي سوزد چرا كه اين وقت شب حتي پلنگ روي پتوهم اجازه خفتن دارد. اما براي او مرور كابوس ها و خاطره ها مقدر شده است يا اين كه....
***
نام او
مگر نسيمي با ذره ذره هاي تنت
بياورد بنشاند به چشم هاي منت...
شلمچه بوي تو را دارد... آه... بوي تو را
شبيه عطر همان روزهاي پيرهنت
هواي باران دارند ابرهاي جهان
زمين كسل شده بي نم نم قدم زدنت
كدام خاك بغل كرده قلب گرم تو را؟
كه هر چه لاله اقبال، رسته از چمنت
عباي آينه پوشانده بر قباي زمين
مقيم مشرق خونين آسمان شدنت...
سخن بگو كه گل از گل بجوشد از كفنت
كه دودمان گل آتش بگيرد از دهنت...
محمد جواد شاهمرادي(آسمان)- اصفهان
براي شهيدان گمنام
***
غزل نام او از محمد جواد آسمان، يكي از كم نقص ترين شعرهايي است كه در كتاب برگزيده ي اشعار جشنواره رها مي بينيم. ملاحت اين شعر در زبان آركائيك آن است بخصوص در بيت اول، اتصال دو ضمير به هم در پايان بيت، بسيار خوش نشسته است.
ديگر اين كه تجديد مطلع غزل در مقطع آن، به نوعي دور موسيقايي در شعر منجر شده است شايد بشود گفت مهمترين ضربه ي هوش ربا كه به خيال انگيزي اين غزل منجر مي شود در بيت آخر و ايجاد اين بازگشت موسيقايي زده شده است.
در تناسب با همين بازگشت بيت آخر يك پرش تصويري - عاطفي نسبت به ابيات قبل دارد، تو گويي ابيات نرم قبلي پيش درآمدي بر اصل غزل بوده اند. از اين جا به بعد شاعر هوشمندانه با علامت... ما را به سپيدخواني بي پايان در مخاطبه با شهيد گمنام
فرا مي خواند.
در اين غزل تركيب تخيل نرم و اشارت مدار با زبان آركائيك و فاخر كه نمونه ي درخشانش مصراع هفتم است، به نوعي متناقض نمايي مليح در بافت زباني شعر منجر شده است. البته درست در مصراع هشتم نيز ضعيف ترين مصراع شعر را شاهديم كه راه رفتن روي لبه ي تيغ كار دست آسمان داده است و يك مصراع كاملاً قدمايي بيرون افتاده است.