كمدي هاي روي پرده به زودي جاي خود را به آثاري اجتماعي مي دهند
مسئله مشترك؛درد مشترك
سعيد مروتي
تابستان گرم و طولاني
در شرايطي كه بيشتر فيلم هاي روي پرده خوب مي فروشند، به زودي شاهد تغييراتي در جدول اكران خواهيم بود. سقف اكران در فصل تابستان كوتاه تر از ديگر فصول سال است، به همين خاطر هيچ فيلمي نمي تواند در اين فصل بيش از 7 هفته در سينماهاي گروهش به نمايش درآيد. به گفته سخنگوي شوراي صنفي، نمايش فيلم پرفروش آتش بس حتي در صورت ادامه فروش بالايش به زودي جاي خود را به فيلم كافه ستاره خواهد داد. چنانكه به نام پدر به جاي سوغات فرنگ و سرود تولد پس از شام عروسي به نمايش در خواهند آمد. تقاطع و عصر جمعه هم ديگر فيلم هاي اكران تابستان هستند هر چند دومي هنوز پروانه نمايش دريافت نكرده است.
وقتي مصطفي شايسته در روزهاي اول اكران آتش بس با قاطعيت از اين فيلم به عنوان پرفروش ترين فيلم سينماي ايران در سال 85 نام برد، عده اي آن را يك پيش بيني خوش بينانه از سوي پخش كننده آتش بس خواندند.
حتي فروش خوب آتش بس در هفته هاي اول نمايش هم كسي را به فكر ركوردشكني در گيشه نينداخت. يعني كمتر كسي تصور مي كرد كه اين فيلم نه تنها از مرز 700 ميليون تومان گذر كند كه به رقم رويايي يك ميليارد تومان نزديك شود. اين ساخته ميلاني توانست چيزي به نام تداوم فروش را حفظ كند. چون بسياري از فيلم هاي ايراني با اتكاء به ستارگانشان در دو هفته اول اكران خوب مي فروشند و بعد دچار افت مي شوند ولي براي آتش بس تا همين چند روز پيش كه برخي از سينماهايش را از دست داد، اين اتفاق رخ نداد. گران شدن قيمت بليت سينماها هم تا اندازه اي به كمك فيلم آمد تا احتمالاً اولين كاري باشد كه به فروش ريالي يازده رقمي دست مي يابد. آتش بس كه توسط هدايت فيلم پخش مي شود با به پايان آمدن موعد اكرانش جاي خود را به فيلمي از همين پخش كننده مي دهد. كافه ستاره ساخته سامان مقدم با حضور پرتعداد بازيگران شناخته شده، از اميدهاي سينماي ايران در تابستان است. فيلمي كه در آن هانيه توسلي، افسانه بايگان، رويا تيموريان، پژمان بازغي، حامد بهداد، ايرج نوذري، نگار فروزنده و مسعود رايگان
نقش آفريني كرده اند.
كافه ستاره مضموني اجتماعي دارد و قصه زندگي سه زن را به طور متقاطع به نمايش مي گذارد. فرم روايتي اثر تجربه اي تازه در سينماي ايران به شمار مي آيد، هر چند كه فيلم چه در نوع روايت و چه در ساختار داستاني شبيه فيلمي نه چندان شناخته شده از سينماي مكزيك است. نكته اي كه گويا سازندگان فيلم در آستانه نمايشش در جشنواره متوجه اش شدند و همين باعث شد تا نام پيمان معادي به عنوان فيلمنامه نويس از تيتراژ حذف شود.
جداي از اين ها، كافه ستاره به واسطه پيشينه سازنده و تهيه كننده اش در ساخت فيلم هاي پرمخاطب از شانس هاي گيشه امسال است. تمام فيلم هاي قبلي سامان مقدم كه اتفاقاً همه آنها هم توسط تهيه كننده اي واحد توليد شده اند، آثاري پرمخاطب بوده اند. هر چند منتقدان كافه ستاره را روشنفكرانه ترين كار مقدم دانسته اند. شايد تلخي حال و هواي فيلم و ساختار تودرتو و غيرخطي روايي اش در شرايطي كه بيشتر فيلم هاي پرفروش كمدي هستند، مانع از اين شود كه كافه ستاره به اندازه كارهاي قبلي سازنده اش پرمخاطب شود ولي در اين كه اين فيلم پخته ترين و بهترين كار سامان مقدم است شكي وجود ندارد و درصورت اكران مناسب و تبليغاتي همسو با حال و هواي فيلم(كه نخواهد تماشاگر را با گول زدن وارد سالن كند)مي توان اميدوار بود كه آخرين ساخته مقدم با مردم ارتباط برقرار كند. به نام پدر هم ديگر فيلم در نوبت اكران است كه بايد جاي كمدي پرفروش سوغات فرنگ را بگيرد. سوغات فرنگ اين روزها آنقدر خوب فروخته شد كه تا انتهاي سقف اكرانش روي پرده دوام بياورد. درست مثل آتش بس، اين فيلم كمدي هم جاي خود را به اثري جدي خواهد داد. به نام پدر آخرين ساخته سينمايي ابراهيم حاتمي  كيا پس از واكنش هاي متفاوتي كه در جشنواره فيلم فجر برانگيخت، از اواخر مرداد ماه اكران خواهد شد. برنده سيمرغ بلورين بهترين فيلم، بهترين بازيگر نقش اول مرد و بهترين بازيگر نقش مكمل زن، اثري است با مضمون دفاع مقدس كه به چالش هاي ميان دو نسل مي پردازد؛نسلي كه هشت سال براي دفاع از اعتقادات و ميهنش جنگيد و نسلي كه در آن سال ها يا به دنيا نيامده بود و يا دوران كودكي را پشت سر مي گذاشت. به نام پدر در جدول فيلم هاي محبوب تماشاگران جشنواره، رتبه دوم را كسب كرد كه در كنار دريافت سيمرغ هاي اصلي جشنواره توفيقي همه جانبه به نظر مي رسد. منتها منتقدان اغلب به نام پدر را در سطحي پايين تر از فيلم هاي قبلي حاتمي كيا ارزيابي كردند. فيلم مشكلات جدي در فيلمنامه دارد و قهرمان اصلي اش همان آدم آشناي فيلم هاي ديگر حاتمي كياست. با اين همه براي به نام پدر به واسطه نام حاتمي كيا و البته پرويز پرستويي(محبوب ترين بازيگر سينماي ايران در سال هاي اخير)پيش بيني گيشه اي پررونق مي شود.
شام عروسي كه پس از شروعي خوب، اين روزها با افت محسوس در فروش روزانه اش مواجه شده، ديگر فيلم  روي پرده است كه در طول تابستان جاي خود را به فيلمي ديگر خواهد داد. سرود تولد ساخته علي قوي تن پس از دو سال وقفه سرانجام قرار است به نمايش درآيد. اين فيلم كه اثري كمدي موزيكال و گويا بيشتر مناسب گروه سني كودك و نوجوان است به خاطر حضور يكي از بازيگران قديمي در آن، با مشكلاتي براي گرفتن پروانه نمايش روبه رو شد. در سرود تولد امين حيايي و يكتا ناصر نقش هاي اصلي را بازي كرده اند و بهمن مفيد هم در آن حضور كوتاهي دارد.
جداي از اين ها قرار است فيلم هاي عصر جمعه و تقاطع هم در تابستان امسال روي پرده بيايند. عصر جمعه اولين ساخته بلند سينمايي مونا زندي حقيقت، اثري زن محور است با مضموني اجتماعي. اين فيلم كه در جشنواره فجر، سيمرغ بلورين جايزه ويژه هيأت داوران را دريافت كرد به عنوان ساخته اول يك فيلمساز، اثر قابل قبولي است. رويا نونهالي و هانيه توسلي بازيگران اصلي عصر جمعه هستند. اين فيلم هم مثل كافه ستاره و به نام پدر تصويري كم و بيش واقعگرايانه از جامعه معاصر ارايه مي دهد؛ درست مثل تقاطع، نهمين ساخته بلند ابوالحسن داودي كه مورد توجه منتقدان قرار گرفت؛ فيلمي كه ماجراي زندگي چند آدم را به صورت موازي روايت مي كند. حلقه متصله اين آدم ها يك تصادف است؛ تصادفي كه از نظر اجرا، سطحي فراتر از سينماي ايران دارد و جذاب ترين سكانس فيلم است.
تقاطع قهرمان محوري ندارد و فيلمساز برشي از زندگي چند كاراكتر را روايت مي كند. بهرام رادان در اين فيلم براي اولين بار نقش منفي را ايفا كرده است. چنانكه بازي بيژن امكانيان را هم عده اي متفاوت ترين حضور اين بازيگر با سابقه در سينما مي دانند. فاطمه معتمدآريا، مجيد مظفري و خاطره اسدي از ديگر بازيگران تقاطع هستند.
در حال حاضر كه بيشتر فيلم هاي روي پرده كمدي اند، فيلم هاي در راه جز سرود تولد از مضموني جدي برخوردارند. در موسمي كه خنداندن مخاطب، تضمين كننده گيشه پررونق است، با آمدن چند فيلم  جدي اجتماعي، هم حال و هواي حاكم بر سينما عوض مي شود و هم اينكه شايد ثابت شود كه مردم فقط فيلم هاي كمدي را نمي پسندند.