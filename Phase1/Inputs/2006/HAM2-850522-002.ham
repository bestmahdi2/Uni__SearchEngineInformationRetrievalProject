چهره روز
تنهايي تراژيك قهرمان
گروه ادب وهنرسعيد مروتي: من معتقدم كه مردان پا به سن گذاشته امروز، ديگر جوانان آغاز جنگ نيستند و با كوله باري از تجربه و نگاهي به گذشته و حال و آينده درباره عظمت و كرامت ايراني سخن مي گويند. اينها را ابراهيم حاتمي كيا مي گويد؛ فيلمسازي كه اين روزها آخرين ساخته سينمايي اش روي پرده سينماها آمده است.
به نام پدر را چه فيلم خوبي بدانيم و چه نه، در يك نكته نمي توانيم ترديد كنيم؛ اينكه فيلمي از جنس سينماي حاتمي كياست، با آدم هايي آشنا كه در اين سال ها حاتمي كيا به آنها وفادار مانده و پا به پايشان پيش آمده است. ناصر- قهرمان محوري به نام پدر- آدمي است از جنس حاج كاظم آژانس شيشه اي و سردار راشد موج مرده؛ فردي كه سال هاي جواني اش را در جبهه گذرانده و حالا در شرايط اجتماعي متفاوت، درگير تناقض هاي جامعه معاصر است. ناصر در به نام پدر درست مثل راشد موج مرده با فرزندش مسأله دارد هر چند كه مانند او علم مخالفت با فرزند برنداشته، چون در شرايط بغرنج تري گرفتار آمده است. پاي دختر روي ميني رفته كه پدر سال ها پيش، آن را براي دشمن بعثي كاشته بوده. تراژدي به نام پدر در اينجا شكل مي گيرد؛ اينكه قهرمان تك افتاده و تنهايي حاتمي كيا بايد پاسخگوي شرايط موجود اجتماعي باشد و ويژگي بارز فيلم هاي حاتمي كيا همواره همين به روزبودن و به مسئله روز پرداختن بوده است. خود او در اين باره مي گويد: قهرمان فيلم به نام پدر متعلق به سال هشتاد و پنج است؛ با همه شرايط موجود خودش. راستش اين دامي است كه ناخودآگاه دوستداران اين نوع قهرمان مقابل فيلمساز قرار مي دهند.در همه اين سال ها از حاتمي كيا به عنوان فيلمساز سينماي جنگ نام برده شده است، در حالي كه به گمان من او فيلمساز آدم هاي جنگ است؛ آدم هايي كه حاتمي كيا در همه اين سال ها ، روزگارشان را در شرايط متفاوت اجتماعي دنبال كرده است؛ آدم هايي كه با گذشتن نزديك به دو دهه از پايان جنگ، حالا افرادي هستند كه يا وارد ميانسالي  شده اند يا اصلا پا به سن گذاشته اند. آنها بايد پاسخگوي فرزندانشان باشند؛ فرزنداني كه شايد تعريف ديگري از آرمان و عقيده دارند و همين، تنهايي آدم هاي حاتمي كيا را رقم مي زند.