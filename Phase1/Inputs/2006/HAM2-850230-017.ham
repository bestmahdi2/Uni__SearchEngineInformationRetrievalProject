در خانه هنرمندان و دفتر شعر جوان برگزار شد
بزرگداشت دو شخصيت برجسته ادبي
گروه ادب و هنر: روز پنجشنبه، دو برنامه در بزرگداشت و نكوداشت دو تن از بزرگان ادب اين كشور برگزار شد؛ نكوداشت نويسنده و پژوهشگر برجسته ادبي، رضا سيدحسيني و بزرگداشت شاعر فرزانه زنده ياد سيدحسن حسيني.
در مراسم نكوداشت رضا سيدحسيني كه در خانه هنرمندان و توسط علي دهباشي برگزار شد، علاوه بر وي، بهاءالدين خرمشاهي، احمد سميعي، ناهيد توسلي، هوشيار انصاري فر و مهشيد نونهالي سخنراني كردند. دهباشي اولين سخنران اين مراسم بود كه ضمن اشاره به ويژگي ادبيات سيدحسيني گفت: با وجود تفاوت ها و تلقي هاي گوناگوني كه در عرصه ادبيات وجود دارد، همگي در يك مطلب همسخنيم و آن اين كه نسل ما با مطالب و كتاب هاي سيدحسيني بود كه با ادبيات آشنا شد و علاقه مندي هايش را رشد داد.
بهاءالدين خرمشاهي گفت: كاميابي بزرگ سيدحسيني در اين است كه در زمان حياتش، رستگاري و جاودانگي را به چشم مي بيند.
همچنين بزرگداشت مرحوم سيدحسن حسيني، شاعر و منتقد ادبي، همراه با شعرخواني شاعراني چون قيصر امين پور، مشفق كاشاني، محمود شاهرخي و فاطمه راكعي نيز عصر پنج شنبه 28 ارديبهشت ماه در خانه شاعران برگزار شد.
در اين مراسم كه با حضور مشفق كاشاني، قيصر امين پور، احمد مسجدجامعي، سيداحمد نادمي، محمود شاهرخي، بيوك ملكي، سيدعباس سجادي، سيدمحمد علي ابطحي، مصطفي رحماندوست، فاطعه راكعي، حسين يوسف زماني و... برگزار شده بود، مشفق كاشاني با بيان ويژگي هاي شخصيتي حسيني گفت: شخصيت حسيني چه در زمينه شعر و چه در زمينه نقد مستثنا بود. سروده هاي او همگان را به تحسين برمي انگيخت و از نظر اخلاقي نيز شأن ويژه اي داشت. او دورويي و نفاق برحذر بود و آنچه در دل و خميره اش بود آشكارا بيان مي كرد و هراسي به خود راه نمي داد.
پيشنهادي تازه
احمد مسجدجامعي، وزير سابق فرهنگ و ارشاد اسلامي ديگر سخنران اين مراسم بود. وي با بيان اين كه چه خوب مي شود جايزه اي به نام سيدحسن حسيني برگزار شود، اظهار اميدواري كرد كه مراسم بزرگداشت سيدحسن حسيني هرساله برپا شود. پس از سخنراني مسجدجامعي، فاطمه راكعي و محمود شاهرخي به شعرخواني پرداختند و سپس حسين يوسف زماني چند قطعه موسيقي ازجمله موسيقي «مرغ سحر» را اجرا كرد.
شاعري نكته دان
در ادامه قيصر امين پور، يار ديرين مرحوم سيد حسن حسيني، با قرائت شعر بلندي در رثاي حسيني اظهار داشت: درست است كه آثار بر صاحب آثار دلالت مي كنند، اما بسياري از ويژگي هاي حسيني در آثار مكتوب او ديده نمي شود. وي افزود: چگونه مي شود نكته داني، سرعت انتقال و سخن گفتن به اقتضاي حال، مقام و مقال را در آثار او ديد؟ اين ويژگي ها فقط در محضر او درك مي شد.
سيد مهديار حسيني فرزند مرحوم حسيني نيز در پايان اين مراسم گفت: بعد از مرگ پدرم با يك حجم عظيمي از آثار چاپ نشده مواجه شديم. قطعاً آماده كردن اين كارها براي چاپ بسيار دشوار مي نمود. كه اگر ياري دوستان نبود اكنون شاهد چاپ اثري با نام «در ملكوت سكوت» نبوديم.
پخش فيلم مستندي درباره مرحوم حسيني به مدت 15 دقيقه پايان بخش اين مراسم بود. شايان ذكر است كه قرار بود پيام سيدمحمد خاتمي، رئيس جمهور سابق به مناسبت بزرگداشت سيدحسن حسيني قرائت شود كه اين پيام به مراسم نرسيد.