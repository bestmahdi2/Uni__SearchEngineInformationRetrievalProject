مجمع تشخيص سياستهاي كلي نظام براي ترويج فرهنگ ايثار و جهاد را تصويب كرد
ايرنا: سياستهاي كلي نظام براي ترويج فرهنگ ايثار و جهاد و ساماندهي امور ايثارگران در قالب 10 بند، در نشست روز گذشته مجمع تشخيص مصلحت نظام تصويب شد.در اين نشست كه با شركت اكثريت اعضاي مجمع تشخيص مصلحت نظام و با حضور سران سه قوه، فرماندهان و مسئولان ستاد كل نيروهاي مسلح سپاه پاسداران انقلاب اسلامي، ارتش جمهوري اسلامي، فرماندهان نيروي انتظامي، بسيج، وزيرفرهنگ و ارشاد اسلامي و رئيس كميسيون هاي اجتماعي و فرهنگي مجلس شوراي اسلامي، بنياد شهيد و امور ايثارگران تشكيل شد، پس از مطرح شدن موارد پيشنهادي و بحث و بررسي هاي مبسوط، صورت گرفت.
اولويت قائل شدن براي ايثارگران در سياستگذاريها، برنامه ها، قوانين و آيين نامه هاي كشور و نيز در تخصيص و توزيع امكانات و حمايت هاي دولتي و فعاليتها در زمينه هاي اقتصادي، فرهنگي و اجتماعي به تناسب ايثار و جهاد در راه آرمانهاي اسلام و اهداف انقلاب اسلامي، در اين نشست به تصويب رسيد.
مجمع تشخيص مصلحت نظام در نشست خود همچنين شناخت نيازهاي واقعي و ارايه خدمات مؤثر به ايثارگران و خانواده هاي آنان در ابعاد مختلف فرهنگي، علمي، آموزشي، اجتماعي، بهداشتي، درماني، بيمه معيشتي، اشتغال، مسكن، حقوقي، اداري، رفاهي و استخدامي  با حفظ اصول عزت مندي، عدالت و روحيه خود اتكايي و شئون ايثارگري را تصويب كرد.