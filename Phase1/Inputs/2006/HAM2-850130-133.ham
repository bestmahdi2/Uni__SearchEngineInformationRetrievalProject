ديك تريسي در دادگاه
گروه ادب و هنر: دادگاه فدرال پرونده مربوط به امتياز برگردان سينمايي كميك استريپ «ديك تريسي» را بدون اينكه به نتيجه مشخصي برسد، به طور موقت مختومه اعلام كرد. به اين ترتيب وارن بيتي بازيگر و كارگردان كهنه كار سينما دست خالي به منزل خود رفت!
به نوشته خبرگزاري رويتر، قاضي دادگاه محتويات پرونده مربوط به دعواي حقوقي «ديك تريسي» را كافي ندانسته و از وارن بيتي خواسته كه براي اثبات حرف هاي خود، دلايل محكم تري به دادگاه ارائه دهد. بيتي نسخه سينمايي قصه كميك استريپي «ديك تريسي» را در سال 1990 بازي، تهيه و كارگرداني كرد و كمپاني والت ديزني توزيع كننده اين فيلم بود.
بازيگر- كارگردان 69 ساله سينما قصد ساخت قسمت دوم اين فيلم را دارد اما شركت «تريبون مديا» سال گذشته گفت كه بيتي براي اين كار مجوز قانوني ندارد. بيتي در جواب اعلام كرد كه وي براساس قراردادي كه سال 1985 با اين شركت امضا كرده اجازه ساخت دنباله هاي اين فيلم را هم دارد. «تريبون مديا» مدعي است كه مالكيت انحصاري فيلم و كاراكترهاي آن متعلق به اين شركت است.