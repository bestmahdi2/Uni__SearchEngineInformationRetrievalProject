جشن پايان كار بزرگترين پروژه شهري برگزار شد
آزمايش فني تونل رسالت از امروز آغاز مي شود
عكس: مسعود خامسي پور
مراسم خداحافظي شهردار تهران با كاركنان پروژه بزرگ تونل رسالت، پس از پايان كار رسمي اين پروژه، بعدازظهر ديروز با حضور بيش از 400 نفر از مجريان احداث تونل برگزار شد.
به گزارش خبرنگار همشهري بيش از چهارصد نفر از پرسنلي كه در جريان احداث تونل رسالت مشغول به فعاليت بودند، از سوي قاليباف تقدير شدند و شهردار تهران از فعاليت هاي شبانه روزي آنان تشكر كرد.
شهردار تهران در اجتماع كارگران، مهندسان و تكنسين ها و مديران اجرايي اين پروژه،ضمن ابراز خوشحالي، از زحمات آنان در احداث اين تونل تشكر كرد. وي كه در جمع صميمي كارگران حضور يافته بود گفت: من به عنوان مدير شهر و خدمتگزار شهروندان، اين توفيق را پيدا كردم كه در جمع زحمتكشان گمنامي كه در گذشته هرگز شناخته نشدند و در آينده هم هيچ گاه شناخته نخواهند شد، حضور پيدا كنم و به نمايندگي از مردم شهر، از همه شما كارگران و مهندسان و مديران و همه كساني كه در اين پروژه عظيم نقش ايفا كرده اند تشكر كنم.
شهردار تهران با اشاره به افتتاح تونل در روز ولادت حضرت فاطمه زهرا(س)گفت: در برنامه افتتاحيه اين تونل در هفته آينده بيشتر از تلاش و فعاليت شما عزيزان صحبت خواهم كرد. وي در ادامه افزود: اين مراسم به اين دليل بود كه تصور مي كردم شايد، فرصتي در آينده نباشد از همه كساني كه در طول ماه ها و سال هاي احداث اين تونل سختي هاي بسياري را تحمل كرده اند تشكر كنم. لذا هم اكنون در جمع شما حاضر شدم تا از شما به عنوان كساني كه زحمات بسياري كشيده ايد، قدرداني كنم.
شهردار تهران در بخشي از سخنانش گفت: من مثل هر شهروندي سال ها از كنار تونل عبور كردم و هميشه از خودم مي پرسيدم كه، چه موقع قرار است كار اين تونل به پايان برسد؟!پس از آن كه توفيق خدمتگزاري به مردم را در شهرداري پيدا كردم، اولويت را بر پايان كار اين پروژه گذاشتم.
وي با اشاره به اولين بازديد از تونل رسالت در مقام شهردار گفت: براي من آن روز، روز خوبي نبود. احساس كردم كه فاصله زيادي ميان افراد مختلف براي انجام كار وجود دارد. اما پس از آن، بالاخره به لطف خدا، اين پروژه روال بهتري را پيمود و هم اكنون شاهد پايان كارش هستيم.در پايان مراسم شهردار با حضور در ميان كارگران و گفت وگو با آنان، عكس  يادگاري گرفت.به گزارش خبرنگار همشهري در ابتداي مراسم حجت، مدير پروژه تونل با سخناني از عمليات اجرايي تونل در طول 9 سال احداث آن سخن گفت.