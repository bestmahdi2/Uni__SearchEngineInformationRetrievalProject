يادداشت
نقد در وادي كلام
گروه ادب و هنر - در فرهنگ دهخدا براي واژه نقد به معناي نقد متون يا آثار ادبي يا آثار هنري، نكته اي ديده نمي شود ولي در فرهنگ معين، كلمه نقد بدين گونه تعريف شده است:
- تميز دادن خوب از بد
- آشكاركردن محاسن و معايب سخن.
- تشخيص معايب و محاسن اثري ادبي(ص 784).
اكنون مي خواهيم بدانيم فايده نقد چيست؛ چون هر چيزي كه فايده نداشته باشد، خود به خود و به تدريج، رو به نابودي مي رود.
نقد، زماني به وجود آمد كه خوانندگان بسيار با خواسته هاي بسيار به وجود آمدند. توقع هاي بسيار، نويسندگان فراواني با سبك هاي گوناگون پديد آورد. اين امر انتخاب را سخت كرد و متعاقب آن بعضي از سخنان به مذاق بعضي ها خوش نيامد و اين گونه بود كه نقد شكل گرفت.
در زبان فرانسه به كلمه نقد لاكريتيك و به منتقد، لوكريتيك و در انگليسي به نقد كريتيك مي گويند كه همگي از ريشه لاتيني كريتيكوس از ريشه يوناني كريتيكس است از كرينيين يعني قضاوت مي آيد.
پس، اين واژه در اصل به معناي قضاوت است اما امروزه فقط به اين معنا نيست بلكه بيشتر به سوي باز كردن يك اثر ادبي يا هنري متمايل است و همان طوري كه بسياري از كارشناسان و صاحب نظران اين حوزه معتقدند: هدف اول نقد، بازكردن و توصيف يك اثر ادبي يا هنري است.
نادين گورديمر- داستان نويس مشهور آفريقاي جنوبي- در اين زمينه مي گويد: منتقد هميشه بعد از حادثه پيدايش مي شود، چون قبلاً اثري نوشته شده و نويسنده وقتي با آنها موافق است كه آنها هم به همان نتيجه او برسند. به عبارت ديگر، اگر نقاد به چيزي كه من با تمام وجودم مي دانم درست است و حداكثر كوشش را كرده ام و آن را خوب از كار درآورده ام، ايراد بگيرد، من تحت تأثير اينكه اين نكته مطابق ميل يك نفر نيست، قرار نمي گيرم. اما اگر در مورد شخصي يا چيزي كه نوشته ام، دو دل باشم و منتقدي هم بر اين شك ودودلي صحه بگذارد، آن وقت است كه شَكّم به يقين تبديل مي شود وبا كمال ميل به نقد منتقد، احترام مي گذارم.
در اين ميان آلن رب- گري يه نويسنده فرانسوي و يكي از بنيانگذاران رمان نو، جايگاه منتقد را نسبت به نويسنده به مراتب دشوارتر ارزيابي مي كند: به يك اعتبار، نقد ادبي بسيار دشوارتر از آفرينندگي است. مثلاً قصه نويس مي تواند به هوش خود اعتماد و بدان تكيه كند و نيازي به كوشش ندارد كه گزينش هاي هوش را بفهمد. حال آنكه منتقد موظف است پاسخ همه پرسش ها را ارائه كند. وي بايد به صراحت، سودمندي هاي كتاب را بيان كند، علت علاقه خود را به اين كتاب بگويد و در باب آن داوري هاي مطلق و معتبر ابراز دارد.