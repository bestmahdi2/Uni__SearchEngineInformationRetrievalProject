تيم ملي واليبال ايران راهي مسابقه هاي جهاني شد
حضوري متفاوت با دوره هاي پيشين
گروه ورزشي تيم ملي واليبال مردان ايران بامداد امروز با پرواز به دوبي و هنگ كنگ عازم ژاپن محل برگزاري شانزدهمين دوره مسابقات قهرماني جهان شد. ايران يكي از 6 سهميه آسيا و اقيانوسيه را در اين مسابقات كه 24 تيم شركت دارند، تشكيل مي دهد. تيم ايران كه نخستين حضورش در مسابقات جهاني به سال 1970 صوفيه است در آن سال به جانشيني كره جنوبي نايب قهرمان آسيا در بازي ها حاضر شد و با وجود تداركاتي ضعيف با نمايشي خوب در مقابل قدرت هاي آن روز مثل يوگسلاوي سابق، آمريكا و بلغارستان به مقام بيست ويكم رسيد. حضور دوم تيم ايران پس از 28 سال انتظار رنگ واقعيت به خود گرفت و تيم ملي كشورمان پس از چين به عنوان تيم دوم يكي از گروه هاي انتخابي مسابقات قهرماني جهان در آسيا در تهران راهي ساپورو ژاپن شد. در اين دوره نيز نسل تازه واليبال ايران كه بخشي از مجموعه هاي تيم اين دوره را دربرمي گيرد در گروهي سخت در برابر تيم هاي بزرگي چون آرژانتين(تيم سوم المپيك سئول)، كوبا(قهرمان دوره دهم ليگ جهاني)و لهستان(قهرمان اروپا)با پذيرش سه شكست سنگين همان مقام بيست ويكم دوره قبلي را تكرار كرد. البته اين  آخرين ميدان جهاني بود كه مسابقات به روال گذشته انجام شد و پس از آن با تغيير قوانين واليبال با روي آوردن به رالي از جذابيت و هيجان بيشتري برخوردار شد. حضور سوم تيم ايران برخلاف دو دوره قبلي با قاطعيت بيشتري توأم بود، اين بار ايران در مسابقات انتخابي جهان كه با حضور استراليا، ازبكستان و قطر در تهران انجام شد با برتري كامل در همان دور اول صعودش را به مرحله نهايي قطعي ساخت. در اين دوره ژاپن، چين، قزاقستان، كره جنوبي، ايران و استراليا نمايندگان آسيا و اقيانوسيه هستند كه در پايان بازي هاي خود به جز استراليا بلافاصله با فرصتي اندك گام به بازي هاي آسيايي دوحه خواهند گذاشت. نكته مهم آن كه تيم ايران در هر سه دوره حضورش در مسابقات جهاني مربيان خارجي داشته است. پروفسور ايم از چك، ماتسوموتو از ژاپن و ميلو رادكياچ از صربستان تصميم گيرندگان اصلي براي واليبال ما بوده اند.
تيم ايران همانند دوره پيش اين باربه جاي ساپورو در شهر ناگانو ميزبان بازي هاي زمستاني در گروهي ملقب به گروه مرگ با ايتاليا(قهرمان 3 دوره جهان)، چك(قهرمان 3 دوره جهان)، آمريكا(قهرمان يك دوره جهان و المپيك هاي 1984 لس آنجلس و 1988 سئول)، بلغارستان(قدرت دوباره بپاخواسته)و ونزوئلا از مدعيان بزرگ آمريكاي جنوبي همگروه است. تيم كنوني اين امتياز را نسبت به تيم هاي دوره هاي گذشته دارد كه بسياري از نفراتش تجربه بين المللي خوبي را دارند و توانايي هاي آنان اين امكان را به تيم و جوانان همراه مي بخشد تا با وجود بازي هاي دشوار با مدعيان امروزي واليبال جهان خود را از پيش باخته تلقي نكنند. هرچند كه تمامي حريفان همگروه ايران براساس سوابق و موقعيت فعلي به لحاظ برخورداري از امكانات و حرفه اي بودن چندگام از ما جلوترند و تجارب ارزشمندي از حضور مستمر در مسابقات بين المللي دارند.در تيم اعزامي ايران كه امروز راهي ژاپن شد، محمد تركاشوند، بهنام محمودي، پيمان اكبري و اميرحسين منظمي سابقه حضور در مسابقات جهاني 1998 توكيو را دارند.
ساير نفرات تيم ايران را اميرحسيني، محمد شريعتي، سيدمهدي بازارگرد، محسن عندليب، عليرضا نادي، محمد منصوري، داود مقبلي، محمد محمدكاظم، آرش صادقياني و فرهاد ظريف تشكيل مي دهند. كادر فني هم متشكل از ميلورادكياچ(سرمربي)، امير حيدري، ايرج مظفري و نادر شوندي(مربيان)و امير خوش خبر(سرپرست)است. تيم ايران تا قبل از آغاز بازي ها(26 آبان)چند بازي تداركاتي با تيم هاي ژاپن انجام مي دهد. نخستين بازي ايران جمعه هفته آينده با تيم جمهوري چك خواهد بود.
امروز انتخابات واليبال
مجمع عمومي فدراسيون واليبال به منظور رأي اعتماد به تنها نامزد پست رياست اين فدراسيون امروز در تهران تشكيل جلسه مي دهد. براي انتخابات امروز، رؤساي هيأت هاي 30 استان به همراه نمايندگان نهادها، بازيكنان و مربيان در سالن واليبال آزادي گرد هم مي آيند. محمدرضا داورزني تنها كانديداي رياست فدراسيون واليبال است كه در صورت رأي اعضاي شركت كننده رسماً جانشين محمدرضا يزداني خرم خواهد شد.