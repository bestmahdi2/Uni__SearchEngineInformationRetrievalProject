چين ميزبان فيلم جديد بسون
گروه ادب و هنر- لوك بسون فيلمسازي در چين را تجربه مي كند. اين هنرمند فرانسوي كه به زودي راهي اين كشور پهناور آسيايي مي شود، يك بار ديگر از علاقه خود به ساخت يك فيلم در چين صحبت كرد.
به نوشته سايت كونگ فو سينما، بسون امسال رياست هيأت داوران جشنواره بين المللي فيلم شانگهاي را به عهده دارد. حضور او در اين جشنواره، بهانه اي است تا وي علاقه ديرينه اش مبني بر كارگرداني فيلمي در اين مكان را عملي كند. بسون مي گويد: «هميشه دوست داشتم كه فيلمي را در اين كشور رويايي، جادويي و رنگارنگ كار كنم. فرقي نمي كند كه تهيه كننده اش باشم يا كارگردان آن. صنعت سينما در چين بسيار پيشرفته است و اين كشور فيلم هاي خوبي تهيه و توليد مي كند.»
بسون اين شايعه كه فيلمش در چين حال و هوايي شبيه «قهرمان» يا «خانه خنجرهاي پران» را خواهد داشت، رد كرد. وي تأكيد كرد كه هنوز فيلمنامه اي را براي اين كار در نظر ندارد، اما ترجيح مي دهد كه يك فيلم درام  اكشن در چين بسازد تا يك فيلم حماسي رزمي.
جشنواره شانگهاي امسال يك برنامه مرور بر آثار بسون هم دارد كه فيلم جديد او «فرشته آ» را در كنار كارهاي قديمي ترش همچون «ليون» و «عنصر پنجم» به نمايش مي گذارد.