با برداشت بي رويه شن و ماسه از كف و كناره رودخانه ها
حريم و بستر رودخانه هاي مازندران آب مي رود
ساري- شركت آب منطقه اي مازندران نسبت به برداشت بي رويه شن و ماسه از كف و كناره رودخانه هاي اين استان اعلام خطر كرد!
روابط عمومي اين شركت ديروز به نقل از مهندس بهنام عباسپور مديرعامل هشدار داد: اكنون بسياري از تأسيسات در اين محدوده ها همچون سدهاي انحرافي، پل ها، خطوط انتقال آب، گاز و نفت با خطر مواجه هستند و در صورت ادامه تعرض سودجويان به حريم رودخانه ها، مشكلات جدي بروز خواهد كرد.
از سوي ديگر افتادگي هاي ناشي از برداشت بي رويه شن و ماسه سبب شده تا سازه هاي تازه نيز با هزينه بسيار ساخته شود.عباسپور ادامه داد: احداث كانال اصلي شبكه آبياري و زهكشي البرز روي پايه هاي بتني با ارتفاع نسبتاً زياد از جمله اين موارد است.
در اين جلسه اعلام شد با تشكيل كميته جلوگيري از برداشت بي رويه شن و ماسه در بابل طي يك هفته اخير حدود 10 دستگاه ماشين آلات غيرمجاز توقيف و مالكان آنها به دستگاه قضايي معرفي شدند. برداشت بي رويه شن و ماسه در رودخانه هاي «تلار» و «سياهرود» در قائمشهر نيز به مرحله بحراني رسيده است.