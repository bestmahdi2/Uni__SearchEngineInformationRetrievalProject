داريوش مصطفوي:
طرحي براي 18 تيمي شدن ليگ برتر نداريم
مهر: داريوش مصطفوي دبير فدراسيون فوتبال گفت: بنده تا كنون درباره مربي خاصي با هيچ خبرگزاري مصاحبه نكردم و تنها گفته ام پس از دو جلسه نشست در هفته جاري با بهترين مربيان ليگ و پيشكسوتان فوتبال ايران و نظرات مهندس علي آبادي و كيومرث هاشمي در اين زمينه اقدام خواهيم كرد.
وي ضمن رد هرگونه تصميمي در خصوص 18 تيمي شدن مسابقات ليگ برتر اظهار داشت: هيچگونه طرحي درمورد افزايش تعداد تيم هاي ليگ برتر نداشتيم و تنها قصد داريم براي بهتر برگزار شدن اين مسابقات و بالا بردن كيفيت بازيها جلساتي را براي شنيدن نظرات پيشكسوتان و اهالي فوتبال برگزار كنيم تا براساس تاكيد رئيس سازمان تربيت بدني در تصميم گيري ها اقدام كنيم.
دبير فدراسيون فوتبال درباره احتمال انتخاب محمد مايلي كهن به عنوان سرمربي آينده تيم ملي اظهار داشت: همانطور كه گفتم انتخاب سرمربي آينده تيم ملي پس از نشست با مربيان ليگ برتر انجام خواهد شد كه اين جلسه را طي هفته جاري برگزار خواهيم كرد. وي درخصوص احتمال كانديدا توري خود در انتخابات فدراسيون فوتبال گفت: تنها در صورتي كه مردم من را بخواهند كانديد خواهم شد؛ چرا كه پيش از اين سابقه حضور در تمامي پست هاي اصلي فدراسيون فوتبال را داشتم و انگيزه خدمت تنها عاملي است كه بخواهم دوباره براي اين مسئوليت سنگين خودم را نامزد كنم.