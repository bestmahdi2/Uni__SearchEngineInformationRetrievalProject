با بازنگري در پرونده زندانيان
پنتاگون از آزادي تدريجي زندانيان گوانتانامو خبر داد
مهر: وزارت دفاع آمريكا(پنتاگون)با صدور بيانيه اي ادعا كرد با بازنگري پرونده زندانيان حاضر در پايگاه گوانتانامو، اين زندانيان به تدريج آزاد مي شوند.
به گزارش روزنامه الشرق الاوسط، وزارت دفاع آمريكا با اعلام آزادي تدريجي زندانيان گوانتانامو در كوبا بيان كرد: تاكنون 267 تن از زندانيان آزاد شدند يا از گوانتانامو منتقل شدند و همچنان 490 تن ديگر در زندان بسرمي برند.
در بيانيه وزارت امور خارجه آمريكا همچنين آمده تاكنون 80 زنداني گوانتانامو به دولت هاي ديگر تحويل داده شدند و در عين حال 187 تن ديگر نيز آزاد شدند. در اين بيانيه در مورد سرنوشت اين زندانيان آزاد شده هيچ اشاره اي نشده است.
بر اساس اين بيانيه، افغانستان، استراليا، بحرين، بلژيك، دانمارك، فرانسه، انگليس، كويت، مراكش، پاكستان، عربستان، اسپانيا، سوئد و اوگاندا كشورهايي هستند كه زندانياني را از گوانتانامو تحويل گرفتند.
در بيانيه مذكور همچنين تصريح شد: آزادي زندانيان به بازنگري در پرونده زندانيان و اطلاعات بدست آمده از آنان بستگي دارد.