زمين بدون يخ، اروپاي داغ و سواحل زير آب رفته تنها بخشي از كابوسي است كه به سراغ انسان مي آيد
وقتي همه كربنهاي زمين بسوزند
گروه دانش و فناوري- ذوالفقار دانشي: قرن بيستم ميلادي در طول هزاره دوم ميلادي گرمترين سالهاي زمين بود، اما اين سالها را نمي توان با آنچه در هزاره سوم روي خواهد داد مقايسه كرد.
اگر تمام سوخت هاي فسيلي نهفته در زمين تا سال 3000 ميلادي سوخته شده باشند، متوسط دماي كره زمين 13 درجه سانتي گراد افزايش خواهد يافت. اين دماي بالا موجب از بين رفتن جنگل هاي باراني، نابود كردن خاكهاي حاصلخيز و در نهايت، ذوب شدن تمام يخهاي قطبي حتي در اوج زمستان خواهد شد. هوا در اروپاي شمالي به اندازه شهرهاي آفريقاي امروزي داغ خواهد شد و سطح آب آزاد درياها و اقيانوسها يازده متر بالاتر خواهد آمد. در پايان هزاره سوم ميلادي ديگر نشاني از زيبايي هاي جهان باقي نخواهد ماند.
تا به امروز، بشر حدود 400 ميليارد تن كربن را در قالب دي اكسيد كربن به جو تزريق كرده است و اين همه را با سوزاندن سوختهاي فسيلي و نابودي جنگلها انجام داده است. با اين حال متوسط دماي زمين تنها 0‎/6 درجه سانتي گراد افزايش يافته است. گروهي تحقيقاتي به سرپرستي تيم لنتون از مركز تحقيقات تغييرات آب و هوايي تايندال در نورويچ انگلستان تخمين زده اند كه 10برابر اين مقدار كربن آزاد شده هنوز به شكل نفت، گاز طبيعي زغال سنگ در مخازن زيرزميني ذخيره شده است. آنها همچنين تخمين زده اند حدود 10 هزار ميليارد تن كربن ديگر به شكل سوخت هاي فسيلي غير رايج مانند ماسه هاي قيراندود، كلوخ هاي نفتي و يخ هاي غني از متان(كلاثرابت ها)در مخازن زير درياها وجود دارد.
لنتون و همكارانش با فرض اين كه تمام اين ذخيره سوختي تا پايان هزاره سوم سوزانده شود، اثرات آزاد شدن 14 هزار ميليارد تن دي اكسيد كربن را بر آب و هواي زمين بررسي كردند. به رغم آنكه اقيانوسها بخش زيادي از اين گاز را جذب مي كنند، اما در سال 3 هزار ميلادي متوسط دماي كره زمين 13 درجه سانتي گراد گرم تر از امروز خواهد بود.
اين افزايش دما هم موجب انبساط گرمايي آب درياها مي شود و هم يخچالهاي طبيعي ذخيره شده در گرينلند را ذوب مي كند. شرايط آب و هوايي گرينلند به شكلي است كه اگر دماي هوا فقط 2‎/6 درجه سانتي گراد از مقدار فعلي خود بيشتر شود، ديگر نمي توان از ذوب شدن يخها جلوگيري كرد. اين اتفاق هم مساوي است با ورود حجم عظيم آب هاي شيرين به دريا، كاهش غلظت شوري آب دريا و افزايش ارتفاع سطح آب به مقدار يازده متر. هر يك از اين اثرات به تنهايي فاجعه بار است، چه رسد به اين كه همه شان با هم اتفاق بيفتند.
تنها راه جلوگيري از وقوع آنها، اراده اي جهاني براي كاهش توليد گاز دي اكسيد كربن است، مانند پيمان زيست محيطي كيوتو. اما اين اراده هم تا زماني كه همه به آن عمل نكنند فايده اي نخواهد داشت و در آن صورت وقايع بدتري روي خواهند داد، مانند ذوب شدن ذخيره هاي يخي قطب جنوب حتي در اوج زمستان كه سطح آب درياهاي آزاد را در روندي ويرانگر افزايش خواهند داد.
راه حل ملي يا مشكل جهاني؟!
اگر فقط از سوخت هاي فسيلي استفاده كنيم و سوخت هاي غير رايج را در همان مخازن زيرزميني دست نخورده باقي بگذاريم، متوسط دماي زمين بيش از 7درجه سانتي گراد افزايش نخواهد يافت. درست است كه اين مقدار هم خيلي زياد است، اما مي تواند برخي وقايع بدتر مانند ذوب شدن يخهاي قطبي را به تعويق بيندازد.
متاسفانه نبايد خيلي دلمان را به اين فرضيه خوش كنيم. ماه گذشته، جورج واكر بوش( رئيس جمهور ايالات متحده آمريكا )در نطقي رسمي اعلام كرد كه ايالات متحده بايد خود را از وابستگي به منابع نفتي خارجي نجات دهد و به استفاده از منابع سوختهاي فسيلي غير رايج در آمريكاي شمالي روي آورد. شركت هاي نفتي هم به سرعت كار خود را آغاز كردند؛ شركت نفتي شل در كلرادو توانست از كلوخ هاي نفتي، نفت استخراج كند و سازمان انرژي ايالات متحده در گزارشي، ماسه هاي نفتي ايالت آلبرتاي كانادا را منابع حياتي آينده معرفي كرد.
تحقيقات لنتون همچنين وقوع يك عصر يخبندان جديد را در سال 3000 ميلادي رد مي كند. محاسبات او نشان مي دهد تغييرات فعلي مدار زمين به دور خورشيد به شكلي است كه فاصله دو عصر يخبندان قبلي و بعدي بسيار طولاني خواهد بود؛ طولاني تر از هر دوره ديگري در گذشته زمين.
اگر اين تحقيقات را در كنار ديگر نتايج بدست آمده قرار دهيم، بهتر مي توانيم خطري را كه در انتظارمان است، بشناسيم. تيم آزبورن و كيت بريفا از دانشگاه آنگلياي شرقي با استفاده از رشد حلقه هاي سن درختان، تغييرات دماي زمين را در طول 1200 سال گذشته بررسي كردند. آنها نشان دادند بين سالهاي 900 تا 1200 ميلادي كه زمين گرم تر از ديگر سالهاي قرون وسطي بوده و همچنين سالهاي 1550 تا 1850 ميلادي كه يك عصر يخبندان كوچك بر زمين حاكم بود، تغييرات طبيعي قابل توجهي روي داده است. قرن بيستم ميلادي و بخصوص چهل سال آخر آن، دوره اي بود كه زمين به شكلي عجيب گرم شد و بر خلاف ديگر دوره هاي قبلي، تمام نيمكره شمالي زمين را در بر گرفت.
برخي از منتقدان پيش بيني هاي آب و هوايي مي گويند شواهدي كه از تغييرات آب و هوايي زمين در گذشته به جا مانده است( تغييراتي كه بر اثر تغييرات فعاليتهاي خورشيدي به وقوع پيوسته بود )نشان مي دهد نبايد از تغييرات آب و هوايي آينده زمين كه ناشي از عملكرد انسانها است، واهمه اي داشت. اما دانشمندان مي گويند تاثيرات گازهاي گلخانه اي در قرن بيستم و احتمالا هزاره آينده بسيار شديدتر از وقايعي است كه بر اثر تغييرات درخشندگي خورشيد روي داده است و بايد بيشتر محتاط بود.
منبع: newscientist.com