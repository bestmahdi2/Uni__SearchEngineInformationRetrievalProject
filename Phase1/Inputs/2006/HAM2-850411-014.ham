در 10 روز نخست تابستان 85
بيشترين دستور خريدها به سوي سهام خودرو روانه شد
گروه بورس- آخرين اطلاعات آماري نشان مي دهد، در دهه نخست تابستان امسال خودروسازان بورس تهران در صدر توجهات متقاضيان سرمايه گذاري در بازار سهام قرار گرفته اند.
به گزارش همشهري، در 10 روز اول تير ماه جاري، سه شركت سايپا، ايران خودرو و پارس خودرو رتبه هاي اول تا سوم جدول تقاضا را در بورس تهران به خود اختصاص داده اند. در اين مدت بيش از دو هزار و 500 نفر در صف خريد سهام سايپا ايستاده اند و يك هزار و 200 نفر نيز 14 ميليون سهم ايران خودرو را با پرداخت رقمي معادل 48 ميليارد ريال به سبد دارايي هايشان افزودند. پارس خودرو با جذب بيش از يك هزار متقاضي سرمايه گذاري رتبه سوم جدول سهام پرطرفدار بورس را به خود اختصاص داد. ارزش كل نقدينگي سرازير شده به سوي سهام پارس خودرو در دهه اول تابستان 20 ميليارد ريال برآورد شده است.
آمار موجود حاكي است: در اين مدت 25 درصد كل متقاضيان سرمايه گذاري دستورهاي خريد خود را براي سهام سه شركت خودروسازي ياد شده، صادر كرده اند.
براساس اين گزارش، نام شركت هاي داده پردازي، توس گستر، بانك پارسيان، پتروشيمي اصفهان، معادن و فلزات، تراكتورسازي و هپكو در جمع 10 شركت اول بازار از نظر تقاضاي خريد جاي گرفت.
آمار و اطلاعات دريافتي نشان مي دهد: در 10 روز اول تابستان، داروسازي كوثر سودآورترين سهام بورس بوده است. سهامداران اين شركت در مدت ياد شده 7/31 درصد سود از محل تغيير قيمت سهام خود كسب كرده اند.
ارزش سهام سوپررنگ نيز 10 درصد افزايش يافته و اين شركت را در رتبه دوم جدول سهام سودآور بورس نشانده، توس گستر نيز با توجه به افزايش 7/9 درصدي ارزش سهام آن در رتبه سوم جاي گرفته است. جوشكاب يزد و پارس خودرو نيز با توجه به افزايش 5/8 درصد قيمت سهام آنها در رتبه هاي چهارم و پنجم ايستاده اند. ظرف 10 روز گذشته 31 هزار نفر 243 ميليون سهم عرضه شده در بورس تهران را در مجموع با پرداخت يك هزار و 100 ميليارد ريال به سبد دارايي هايشان افزودند. در اين مدت بيشترين حجم نقدينگي بازار به سوي سهام سبحان سپاهان سرازير شد. ارزش دادوستدهاي انجام شده بر سهام اين شركت ظرف 10 روز اخير معادل 483 ميليارد ريال رسيد. پتروشيمي آبادان و سايپا نيز به ترتيب 102 ميليارد ريال و 72 ميليارد ريال از نقدينگي بازار را در اين مدت به خود جذب كرده اند و در رتبه هاي دوم و سوم قرار گرفته اند.