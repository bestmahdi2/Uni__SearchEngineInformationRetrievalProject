نگاهي به جلد دوم دايرة المعارف سازهاي ايران تأليف محمدرضا درويشي
اسطوره سازها
اشاره؛ دومين جلد از دايره المعارف سازهاي ايران، اثر آهنگساز و محقق موسيقي نواحي ايران، محمدرضا درويشي، به سازهاي كوبه اي اختصاص دارد كه زمستان گذشته از سوي انتشارات ماهور به بازار موسيقي عرضه شده است. اين كتاب به رغم برخي مسايل حاشيه اي، يكي از جدي تر ين پژوهش هاي عرصه هاي موسيقي شناسي، به شكل خاص و تاريخ و مردم شناسي در هيأت عام آن است كه مي تواند خود بسترساز پژوهش هاي جدي تري در اين حوزه ها باشد. متن زير نگاهي دارد به اين كتاب كه از نظر شما گراميان مي گذرد.در فرهنگ هاي باستاني و كهن، همان گونه كه موسيقي در حوزه اساطير و نمادها قابل بررسي است، سازها نيز خصلتي اين گونه دارند.
در اين گونه فرهنگ ها كه ردپاي آن را در برخي فرهنگ هاي امروزين نظير مشرق زمين و سرزمين هاي آفريقايي مي توان جست وجو كرد، سازها نه فقط ابزار اجرا كه جنبه آييني- اسطوره اي داشته و اهميت فراوان دارند. در اغلب نوشته هاي موسيقايي در اين زمينه، اهميت سازها و شناخت آنها مورد توجه قرار گرفته است. در نوشته هاي كورت زاكس مسأله جنسيت سازها و ارتباط آن بااسطوره مرد و زن طرح شده است. هورن بوتسل به مطالعات فرهنگي و ارتباط فرهنگي مردمان و نقش سازها در اين ميان، توجه شايان داشته است. به عنوان مثال «او با پيدا كردن نوع خاصي از ني لبك در شمال غربي برزيل و پولينزي به اين نتيجه رسيد كه اين دو فرهنگ روزگاري با يكديگر در ارتباط بوده اند.»
ارتباط سازشناسي با زبان شناسي، تاريخ و خويشاوندي فرهنگ ها بر محققان پوشيده نيست. برونو نتل نيز در كتاب مباني موسيقي شناسي و قومي چنين مي گويد:« پژوهش درباره سازها در حقيقت، بيش از حد انتظار اتنوموزيكولوژي جالب است و ضروري است كه هر پژوهنده فرهنگ موسيقايي براي اين جنبه از تحقيقات، حتي به قيمت از دست دادن ساير جنبه هاي زندگي موسيقايي، اهميت ويژه اي قايل شود. شناخت سازها يكي از كليدهاي اساسي فهم تاريخ موسيقي سنتي فرهنگ هاي مختلف است. »
با اين حال، نوپا بودن پژوهش در موسيقي ايران(در دوران معاصر)، امكان پژوهش هاي گسترده در اين زمينه را محدود ساخته است. نوشته هاي پراكنده و تاريخي حسن مشحون و روح الله خالقي، حسين علي مداح و امين شهميري كه در كتاب يا مجله هاي موسيقي ساليان گذشته چاپ شده است، شايد تنها موارد معدود در اين دوره باشد. همچنين دست نوشته هاي دكتر مسعوديه كه بعد از فوت ايشان چاپ شد. با اين توضيحات، اهميت و اعتبار كتابي نظير دايره المعارف سازهاي ايران، تأليف محمدرضا درويشي بهتر و بيشتر نمايان مي شود. كتاب اخير مجموعه اي است كه به نقل از مولف ده جلد را شامل مي شود و تاكنون دو جلد آن به چاپ رسيده است.
جلد اول در سال 80 منتشر شده و اختصاص به سازهاي زهي نواحي مختلف ايران داشت. در زمستان گذشته جلد دوم اين مجموعه كه به سازهاي كوبه اي تعلق دارد، چاپ و منتشر شد. با مقدمه اي كه گذشت و اهميت سازشناسي و پرداختن به سازها در علم اتنوموزيكولوژي، جامعه بين المللي اتنوموزيكولوژي كه مشهورترين و مهم ترين نهاد رسمي اين علم محسوب مي شود، در سال،2002 جايزه كتاب سال خود را به اين اثر اختصاص داد، نكته جالب آن كه، اين اولين بار است كه اثري مكتوب از يك موسيقيدان ايراني، به دريافت چنين عنواني در سطح بين المللي نائل مي شود. مؤلف در مقدمه جلد اول، توضيحات مبسوطي پيرامون تاريخ رده بندي سازها و سمبوليسم آنها ارائه مي دهد. در جلد دوم در مقدمه به تفكيك هر منطقه، نام مطلعان و موسيقيدانان نواحي كه مورد استناد بوده اند آمده است. رعايت امانت داري و ذكر نام بيش از سيصد نفر، نوعي قدرداني و تشكر از اين هنرمندان گمنام است.
جلد دوم در دو بخش مجزا، شامل سازهاي كوبه اي پوست صدا و سازهاي كوبه اي خود صدا است. رده بندي هر بخش در ابتدا ارائه شده و سپس به تشريح سازهاي كوبه اي مناطق مختلف ايران پرداخته شده است. ضمن آن كه در مواردي با نگاهي متفاوت در رده بندي و طبقه بندي سازها مواجهيم. در اين مورد مولف چنين مي گويد:« از ويژگي هاي ديگر اين كتاب سيستماتيك، نگاه از پايين به بالاست. براين اساس، ابتدا كليه سازهاي هم خانواده مورد شناسايي قرار گرفته و طبقه بندي براساس خصوصيات واقعاً موجود و حتي جديد سازها صورت گرفته است، نه اين كه سازهاي موجود به زور در قالب رده بندي هاي شناخته شده قرار گرفته باشند.»
در جلد دوم دايره المعارف سازها با مجموعه اي وسيع از سازهاي كوبه اي نواحي مختلف شامل انواع دهل ها، دايره ها، دف ها، نقاره، سنج، هاون، ناقوس، طشت، دمام و همچنين سازهايي بسيار نادر و منحصر به فرد نظير جوغ(پوست صدايي از جنس سنگ)، درك(دايره اي دو طرفه)، طبل زلزله(پوست صدايي با دو، سه، چهار و شش دهانه)روبه رو مي شويم. در اين كتاب براي شناخت ساز هر منطقه، پس از نقشه جغرافيايي و مشخصات رده بندي ساز، توضيحاتي در مورد منطقه، ويژگي هاي ظاهري و ساختاري ساز، تكنيك هاي اجرايي، موارد دو نوع استفاده ساز و ساختمان و جنس و مواد تشكيل دهنده ساز آمده است.
جدول اندازه ها، نمودارها و تصاوير زواياي مختلف ساز، مجموعه را كامل ساخته است. به هر روي كتاب دايره المعارف سازها، نتيجه زحمات موسيقيدان و پژوهشگري است كه حدود دو دهه از عمر خود را در روستاها و نقاط مختلف ايران به سفر، تحقيق و مطالعه پرداخته است.
با توجه به آن كه درويشي بيش از آن كه پژوهشگر باشد، موسيقيدان و آهنگساز برجسته اي است، نوع نگاه و درك و دريافت او بي ترديد متفاوت تر از پژوهندگاني است كه صرفاً با نگاه پژوهشي به بررسي موضوعات اين چنين مي پردازند و با وجوه علمي و اجرايي موسيقي بيگانه اند. همين نگاه جنبه هاي متفاوتي را در كتاب نمودار ساخته است.