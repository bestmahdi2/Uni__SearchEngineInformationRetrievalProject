فعاليت 100 مجتمع گردشگري ميان راهي
ايرنا:حدود 100 واحد «مجتمع ميان راهي» براي مسافران و گردشگران در سطح كشور داير است.
محمدشريف ملك زاده معاون گردشگري سازمان ميراث فرهنگي و گردشگري ديروز ضمن بيان مطلب فوق به خبرگزاري جمهوري اسلامي گفت: 200مجتمع ميان راهي ديگر نيز با تجهيزات كامل رفاهي تا پايان امسال در محورهاي كشور به بهره برداري مي رسد.
وي افزود: مجتمع هاي خدمات رفاهي ميان راهي شامل واحدهاي پذيرايي و تجاري، نمازخانه، اسكان موقت مسافر، توقفگاه خودرو و سرويسهاي بهداشتي است. ملك زاده گفت: 23مجتمع ميان راهي تا پايان شهريور ماه آتي در محورهاي استان خراسان رضوي به بهره برداري مي رسد.
ملك زاده افزود: همچنين براي نخستين بار كميته ملي راهبردي و ساماندهي مجتمع هاي خدمات ميان راهي در حوزه معاونت گردشگري سازمان ميراث فرهنگي و گردشگري تشكيل شده است.
ملك زاده گفت: بر اساس تفاهم نامه ميان وزير راه وترابري و رئيس سازمان ميراث فرهنگي و گردشگري مجوز ساخت مجتمع هاي ميان راهي و رستوران با تسهيلات بانكي براي تمامي محورهاي كشور صادر مي شود.