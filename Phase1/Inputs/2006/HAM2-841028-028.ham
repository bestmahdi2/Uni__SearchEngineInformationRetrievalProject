در تالار بزرگ كشور
جشنواره بين المللي فيلم فجر فردا آغاز مي شود
276 فيلم داخلي و خارجي در بيست و چهارمين جشنواره فجر به نمايش درمي آيد
گروه ادب و هنر: بيست و چهارمين جشنواره بين المللي فيلم فجر شامگاه بيست و نهم دي(فردا)همزمان با عيد سعيد غدير خم با حضور وزير فرهنگ و ارشاد اسلامي، گروهي از مسئولان هنري و هنرمندان در تالار بزرگ وزارت كشور گشايش مي يابد.
در اين مراسم، از خسرو سينايي، گلاب آدينه و مجيد انتظامي تقدير به عمل مي آيد و با فيلم شهرآشوب ساخته يدالله صمدي برنامه هاي نمايش فيلم جشنواره آغاز مي شود.
منوچهر محمدي كارگرداني مراسم افتتاحيه و پاياني جشنواره امسال را برعهده دارد و مهدي كرم پور، بيژن ميرباقري و حميد فرخ نژاد برنامه تصويري مراسم را تهيه كرده اند. ژاله صادقيان اجراي برنامه افتتاحيه جشنواره را برعهده دارد.
در جشنواره بيست و چهارم فيلم فجر 276 فيلم داخلي و خارجي از 50 كشورجهان حضور دارند كه در بخش هاي مختلف جشنواره به نمايش درمي آيد.
مسابقه سينماي ايران، بخش ميهمان، مسابقه بين الملل، مسابقه فيلم هاي اول و دوم مسابقه آسيا، سينماي معناگرا، جشنواره جشنواره ها، فيلم كوتاه، مستند، نكوداشت يوجي يامادا، سينماي آمريكاي لاتين و زنگ سينما عنوان بخش هاي مختلف جشنواره اند كه در سينماهاي فرهنگ، فلسطين، استقلال، آستارا، بهمن، پايتخت، سپيده وعصرجديد برگزار مي شود.
سينماي صحرا ويژه رسانه هاي گروهي و سينما آفريقا ويژه هنرمندان خواهد بود.
بازار فيلم نيز از ديگر برنامه هاي جشنواره است كه 4 بهمن ماه در مركز آفرينش هاي هنري كانون پرورش فكري كودكان و نوجوانان آغاز خواهد شد. در اين بازار 7 كمپاني خارجي از 42 كشور حضور دارند كه اغلب نمايندگان جشنواره هاي معتبر جهاني مانند لوكارنو، كن، ونيز، تورنتو و... است. ايجاد بستر مناسب براي ارتباط متقابل سينماگران ايراني با شركت هاي خارجي و سازمان دهي توزيع بين المللي فيلم هاي ايراني مهم ترين هدفي است كه بازار فيلم جشنواره دنبال مي كند.
افزايش جايزه «فيلمنامه اقتباسي» انتشار 18 عنوان كتاب با مباني نظري، فني و آموزشي، بحث درباره سينماي معناگرا، برنامه نشست با كارگردان و عوامل فيلم، انتخاب سينماهاي برتر، بزرگداشت صاحبان سينما سپيدرود رشت و تفكيك مراسم اختتاميه بخش بين الملل و بخش سينماي ايران از ويژگي هاي بيست و چهارمين جشنواره بين المللي فيلم فجر است.