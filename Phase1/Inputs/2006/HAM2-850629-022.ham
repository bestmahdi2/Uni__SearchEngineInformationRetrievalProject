خريدار سهام بانك پارسيان كيست
تاكنون فقط مشخص شده يك كنسرسيوم متشكل از سه گروه سرمايه گذار سهام بانك پارسيان را خريده اند
گروه بورس پس لرزه هاي معامله 293 ميليارد توماني سهام بانك پارسيان ديروز هم ادامه يافت.از روز گذشته فعالان بازار و رسانه ها به دنبال يافتن نام خريدار 8/28درصد سهام بانك پارسيان با مقام هاي مسئول زيادي تماس گرفتند.
در اين ميان تاكنون فقط مشخص شده يك كنسرسيوم متشكل از سه گروه سرمايه گذار خريدار سهام بانك پارسيان بوده اند. مديرعامل سرمايه گذاري سمند در اين باره گفت: در پي انجام معامله 8/28 درصد از سهام بانك پارسيان و واگذاري يك ميليارد و 440 ميليون سهم احتمالاً نماد ايران خودرو و برخي از زيرمجموعه هاي بورسي اين شركت امروز متوقف خواهند شد. علي شيخي اظهار داشت: به دليل مشخص شدن اثرات مالي اين واگذاري و تعديل پيش بيني سود شركت هايي چون ايران خودرو، مهركام پارس، چرخشگر و محورخودرو بايد نماد معاملاتي اين شركت ها جهت اعلام سود جديد متوقف شوند تا بعد از قطعيت انجام معامله مبلغ جديد سود سهام مشخص و اعلام شود. وي در پاسخ به اين سوال كه طي چه زماني سود جديد سهام گروه ايران خودرو مشخص مي شود، گفت: از زمان توقف نماد تا اعلام رسمي سود جديد سهام گروه ايران خودرو حداقل به 10 روز زمان نياز است تا همزمان با ارائه گزارش 6 ماهه، سودهاي جديد نيز اعلام شود.
شيخي تصريح كرد: تا زمان اعلام قطعيت واگذاري پارسيان نمي توان نسبت به اعلام سود جديد ايران خودرو و ديگر زيرمجموعه ها اقدام كرد.
نام خريداران
از سوي ديگر مدير عامل كارگزاري بانك سپه كه به طور همزمان مسئوليت فروش و خريد 8/28 درصد سهام پارسيان را از جانب فروشنده و خريداران به عهده داشت گفت: اسامي خريداران سهام پارسيان بعد از انجام مراحل و قطعيت معامله تا 10 روز آينده اعلام خواهد شد.
ابراهيم عنايت اظهار داشت: طبق شرايط مشخص و اعلامي جابجايي يك ميليارد و 440 ميليون سهم پارسيان روزگذشته در كمال صحت و شفافيت انجام شد. اين كارگزار از اعلام اسامي خريداران سهام پارسيان خودداري كرد و درباره وضعيت معامله 8/28 درصد از سهام پارسيان گفت: روز گذشته براي رقابت بين فروشنده و خريداران حدود يك ساعت زمان در نظر گرفته شد كه اين معامله در اواخر وقت  معاملات صورت گرفت.وي در برابر اين سوال كه كارمزد اين داد و ستد به چه ميزان است؟ گفت: فعلاً رقم كارمزد مشخص نيست ولي طبق قوانين سازمان بورس، نرخ كارمزد در روزهاي آينده مشخص خواهد شد.
90 درصد كار
يك مقام مسئول در گروه ايران خودرو نيز گفت: با داد و ستد يك ميليارد و 440 ميليون سهام پارسيان در روز گذشته 90 درصد از مراحل اين معامله انجام شده و 10 درصد باقيمانده نيز با مشخص شدن نحوه پرداخت مبلغ و انجام مراحل قانوني در روزهاي آينده طي خواهد شد. ره به انجام مذاكرات رسمي اين معامله در فروردين85 با چند گروه، ضمن خودداري از اعلام اسامي خريداران تا زمان قطعيت انجام معامله گفت: به دليل نياز به اخذ مجوز خريد بيش از 10 درصد سهام بانك هاي خصوصي از بانك مركزي، حداقل سه گروه در قالب يك كنسرسيوم در اين معامله حضور يافتند. اين مقام مسئول خاطرنشان كرد: رقم اين معامله حدود 70درصد سرمايه ايران خودرو است كه اين نقدينگي اثرات قابل قبولي در وضعيت ايران خودرو و زير مجموعه هاي آن خواهد داشت.