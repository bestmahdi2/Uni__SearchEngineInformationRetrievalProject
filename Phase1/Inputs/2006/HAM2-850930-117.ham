يك هفته با كتاب
تجليل از بنياد نهج البلاغه
گروه ادب و هنر- دومين نشست تجليل از ناشران شهر، روز چهارشنبه بيست و دوم آذر ماه 85، به همت سازمان فرهنگي- هنري شهرداري تهران و با معرفي بنياد نهج البلاغه به عنوان ناشر برگزيده در عرصه گسترش و نشر فرهنگ نهج البلاغه در فرهنگسراي دانشجو برگزار شد.
در اين مراسم، احمد مسجدجامعي ابتدا از كنگره هزارمين سالگرد نهج البلاغه ياد كرد كه سال ها پيش توسط بنياد نهج البلاغه برگزار شد و بعد از برپايي آن كنگره دو نكته مطرح شد؛ اول ابداع شروع فعاليت هاي گسترده درباره موضوع مهمي مثل نهج البلاغه و دوم توجه به استمرار اين فعاليت هاي تحقيقي و پژوهشي در معرفي جامع و نشر فرهنگ نهج البلاغه. مسجدجامعي به دشواري هايي اشاره كرد كه يك مجموعه مثل بنياد نهج البلاغه براي ادامه كارش به طور مدام و افزايش هرروزه فعاليت هايش، بايد پشت سر بگذارد و تأكيد كرد كه بنياد نهج البلاغه به خوبي از عهده اين كار برآمده است.
مراسم تجليل از بنياد نهج البلاغه با سخنراني دكتر سيد ابراهيم سيد علوي، استاد علوم انساني در حوزه و دانشگاه و عضو هيأ ت علمي بنياد نهج البلاغه ادامه پيدا كرد.
انتشار معراج نامه توسط يك امريكايي
پنجاه ويكمين جلسه از سلسله نشست هاي نشر ميراث مكتوب نيز دوشنبه 27آذر به بررسي كتابي با موضوع معراج پيامبر(ص)اختصاص داشت.
اكبر ايراني، مدير عامل نشر ميراث مكتوب درباره اين معراج نامه گفت: نشر ميراث مكتوب پيش از اين، كتاب آثار احمدي را در شرح حال پيامبر چاپ كرده بود كه در آن به معراج پيامبر اشاره شده بود، اما در اين نوبت براي اولين بار رساله اي مستقل مربوط به قرن هفتم را به چاپ مي رساند كه داراي تصاوير رنگي و مينياتور است.
معراج نامه مذكور را دكتر كريستي گروبر، استاد تاريخ هنر اسلامي دانشگاه اينديانا آماده چاپ كرده و معرفي آن، موضوع سخنراني فارسي وي بود. گروبر درسال 2005 پايان نامه دكترايش را با عنوان معراج نامه هاي پيامبر اسلام در هنر و ادبيات اسلامي  در دوره ايلخاني، صفوي و تيموري به پايان رسانده است و درباره معراج نامه اي صحبت كرد كه اولين روايت معراج پيامبر به زبان فارسي از دوره ايلخاني محسوب مي شود. اين معراج نامه كه به زعم او يك روايت بي طرف از اين داستان را در بر دارد، هيچ عنواني ندارد و نويسنده آن مشخص نيست و اگر چه در پايان معراج نامه، خط تغيير پيدا مي كند و امضاي شخصي با نامي  طولاني درآن قابل تشخيص است اما معلوم نيست كه اين فرد، نويسنده بوده است يا كاتب.
جلسات علمي  اين انتشارات هر دو هفته يك بار در تالار سخنراني نشر ميراث مكتوب برگزار مي شود.



تجليل از نشر حكمت
اما همزمان با برگزاري جلسه بررسي معراج نامه ها در نشر ميراث مكتوب، معاونت فرهنگي- هنري شهرداري تهران، در فرهنگسراي دانشجو مشغول تجليل از نشر حكمت به عنوان يكي از ناشران موفق شهر بود.  
در اين مراسم اسدي گرمارودي، احمد مسجدجامعي و غلامحسين ابراهيمي ديناني سخنراني كردند. ابراهيمي ديناني در بخشي از سخنان خود گفت: افلاطون قائل به اين بود كه حاكم بايد حكيم باشد. اگر در سياست تفسيري درباره اين جمله وجود داشته باشد بايد آن را تعميم بدهيم. مي خواهم بگويم ناشر آثار حكمي  بايد حكيم باشد وگرنه جامعه را دچار مشكلي مي كند كه امروز شاهد آن هستيم. ما امروز در كشورمان شاهد وضعيت آشفته بازار نشر هستيم. ناشراني هستند كه حق مولف را تضييع مي كنند اما بدون ذره اي اغراق مي گويم كه آقاي غفاري كه خودش اهل فلسفه است، رفتار و مناسباتش با اهل قلم، گونه اي ديگر است؛ طوري كه تاكنون نشنيده ام كه كسي از ايشان دلخوري داشته باشد.
نشر حكمت، سال 52 به صورت رسمي  شروع به كار كرد و از همان ابتدا به نشر آثار ديني، حكمي  و فلسفي پرداخت؛ از جمله چاپ آثار استاد مرتضي مطهري. راه اندازي نشريه بصيرت و چاپ بيش از 200 اثر در زمينه هاي فلسفه اسلامي ، تاريخ فلسفه اسلامي و فلسفه غرب، از ديگر فعاليت هاي اين نشر به شمار مي رود.
در انتهاي مراسم، با اهداي لوح يادبودي، از دكتر غفاري و نشر حكمت تجليل شد.