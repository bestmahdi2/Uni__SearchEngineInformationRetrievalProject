جهان سلامت
درمان ديابت با سلول هاي بنيادي
گروه سلامت- درمان ديابت به صورتي كه ديگر فرد نيازي به دارو نداشته باشد، در حال حاضر وجود ندارد. اما قدرت سلول هاي بنيادي در تبديل شدن به انواع سلول ها در بدن انسان باعث شده تا بتوان به امكان درمان كامل ديابت با اين سلول ها فكر كرد. البته كاري كه اخيراً دانشمندان در مورد سلول هاي بنيادي و درمان ديابت كرده اند، باعث شده كه اين رويا بيشتر به واقعيت نزديك شود. چون دانشمندان موفق شده اند از سلول هاي بنيادي مغز استخوان انسان براي ترميم سلول هاي معيوب لوزالمعده موش كه مسئول توليد انسولين هستند، استفاده كنند.
يك تير و دو نشان
دانشمندان دانشگاه تولين نيواورلئان آمريكا بعد از درمان ديابت موش ها با كمك سلول هاي بنيادي اميدوارند كه بتوان از اين روش براي درمان ديابت در انسان استفاده كرد.
اين دانشمندان موفق شدند، موش هاي مبتلا به ديابت را كه داراي قند خون بالا بوده و كليه هايشان در اثر ديابت صدمه ديده بود، درمان كنند. در اين روش درماني، سلول هاي بنيادي به گروهي از موش ها تزريق شد و بعد از 3 هفته معلوم شد كه بدن آنها در مقايسه با ساير موش ها انسولين بيشتري توليد مي كند و سطح قند خون آنها كاهش يافته است. سلول هاي بنيادي همان سلول هاي در مرحله اوليه رشد هستند كه قابليت تبديل شدن به هر نوع بافت بدن را دارند.
علاوه بر اصلاح ميزان قند خون اين موش ها، بعد از تزريق سلول هاي بنيادي، روند تخريب كليه اين موش ها كه ناشي از بيماري ديابت بود، هم متوقف شد. يعني تزريق سلول هاي پايه باعث شد، روند تخريب گلومرولي ناشي از ديابت متوقف شود. گلومرول ساختماني در كليه است كه خون را تصفيه مي كند. البته اينكه چرا تخريب كليه هاي اين موش ها متوقف شده است، سئوالي است كه در پاسخ به آن دكتر داروين پراكاپ، استاد دانشگاه تولين و سرپرست اين تحقيق، مي گويد: مطمئن نيستيم چرا كليه ها بهبود يافتند: به خاطر اينكه قند خون پايين تر بود يا به خاطر اينكه سلول هاي انساني به ترميم كليه كمك كردند؟ اما گمان مي كنيم كه سلول هاي انساني باعث ترميم كليه شده باشد تقريباً به همان صورت كه باعث ترميم سلول هاي توليد كننده انسولين در لوزالمعده مي شود.
گام بعدي، انسان
گروه تحقيقاتي دانشگاه تولين قصد دارند، در گام بعدي اين تحقيقات را روي انسان آزمايش كنند. دكتر پراكاپ در اين باره مي گويد: پزشكان آن دسته از بيماران ديابتي را كه كليه آنها به تدريج در حال از كار افتادن است انتخاب خواهند كرد. آنها تعيين مي كنند كه آيا تزريق مقدار زيادي سلول پايه استخراج شده از بدن بيمار به خود بيمار باعث پايين آمدن قند خون، افزايش ترشح انسولين در لوزالمعده و بهبود عملكرد كليه مي شود يا نه.
به طور متوسط حدود 5 يا 6 درصد از هر جامعه اي دچار بيماري ديابت است كه بر اين اساس حدود 3 الي 4 ميليون نفر از مردم ايران ديابت دارند. از اين بين حدود 10 درصد از ديابتي هاي يك جامعه دچار ديابت نوع يك هستند كه بايد از ابتدا براي كنترل قند خون خود از انسولين استفاده كنند. نكته بسيار مهم در مورد ديابت عوارض آن است. چرا كه با وجود پيشرفت هاي بسيار در كنترل ديابت هنوز شايع ترين علت نارسايي مزمن كليه و شايع ترين علت نابينايي در جهان، ديابت است. بنابراين يافتن درماني كامل براي اين بيماري شايع مي تواند جلوي بسياري از اين عوارض را بگيرد.