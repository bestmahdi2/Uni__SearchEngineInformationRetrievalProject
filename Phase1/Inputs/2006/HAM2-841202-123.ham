در همايش ملي آلودگي هوا، معاون وزير بهداشت درخواست كرد:
دادگاه سلامت براي مجازات عاملان مرگ سالانه 7000 شهروند تهراني
گروه شهري: معاون سلامت وزارت بهداشت، درمان و آموزش پزشكي تعداد بيماران اورژانسي ناشي از آلودگي هواي تهران در 10 روز دوم آذرماه سال جاري را 3700 نفر عنوان كرد.
دكتر سيد مؤيد علويان، معاون سلامت وزارت بهداشت، درمان و آموزش پزشكي صبح ديروز در همايش آلودگي هوا و اثرات آن برسلامت انسان با اشاره به بحران شديد آلودگي هوا در تهران و 7 شهر بزرگ كشور گفت: چگونه در يك كشور وقتي امنيت جامعه توسط يك روزنامه به خطر مي افتد مدعي العموم شاكي است اما وقتي سلامت جامعه با آلودگي هوا تهديد مي شود ما مدعي العموم نيستيم. وي افزود: آنها كه هوا را آلوده مي كنند بايد تاوان و خسارت آن را بدهند و بايد ديد خودروسازان تا چه اندازه در اين آلودگي سهم دارند.
معاون سلامت وزارت بهداشت با اشاره به گسترش آلودگي در ساير شهرهاي كشور و تجربه ديگر كشورها در مبارزه با اين آلودگي يادآور شد: بايد ديد اين كشورها چه قوانيني داشتند كه رودخانه هاي پاك، هواي پاك و جامعه پاك دارند و بعد بررسي شود كه اگر اين معضل در كشور ما ناشي از عدم اجراي قانون است، پس قانون را اجرا كنيم و اگر ضعف قانون داريم و يا قوانين موجود كارآمد نيست، پس قوانين جديدي را وضع كنيم و انتظار مي رود دادگاه سلامت مدار مسئله آلودگي و آلايندگان آن را به چالش بكشاند.
دكتر محمد حسن پيراسته نيز در همايش آلودگي هوا نرخ مرگ و مير ناشي از آلودگي هواي تهران را سالانه بين 4000 تا 7000 نفر عنوان كرد و افزود: علاوه بر اين در بحث اثرات آلودگي بر روي سلامت جامعه بايد شاخص عمر از دست رفته نيز برآورد شود كه تا به امروز ما آمار درستي از اين موضوع نداريم.
وي افزود: علاوه بر منابع آلاينده در تهران، وضعيت خاص اقليمي پايتخت باعث شده تا ما در سال حدود 260 روز در وضعيت پايداري هوا باشيم كه اين امر در نهايت منجر به شرايط هشدار آلودگي مي شود.
دكتر پيراسته موفقيت طرح جامع كاهش آلودگي هواي تهران را نسبي ارزيابي كرد و گفت: در بعضي اهداف تا 100 درصد هم موفقيت داشتيم ولي در موضوع مهمي مثل خروج خودروهاي فرسوده تنها 10 درصد موفق بوديم كه انتظار داريم در سال آينده اين موضوع جبران شود.