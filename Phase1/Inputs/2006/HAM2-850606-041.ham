20 درصد تسهيلات وزارت كار به تكميل واحدهاي نيمه تمام اختصاص مي يابد
گروه اقتصادي- با تصويب شوراي پول و اعتبار، كارگروه اشتغال و سرمايه گذاري استان ها مي توانند تا 20 درصد از تسهيلات ابلاغ شده توسط وزارت كار و امور اجتماعي را به واحدهاي اقتصادي نيمه تمام و توسعه و تثبيت اشتغال در واحدهاي كوچك زودبازده، اختصاص دهند. شوراي پول و اعتبار، با اصلاح تبصره چهار الحاقي ماده سه آئين نامه اجرايي گسترش بنگاه هاي كوچك اقتصادي زودبازده و كارآفرين، موافقت كرد. بر اساس اين تبصره به منظور تكميل واحدهاي اقتصادي نيمه تمام و توسعه و تثبيت اشتغال در واحدهاي كوچك، متوسط و بزرگ و رفع مشكل نقدينگي در اين واحدها، كارگروه اشتغال و سرمايه گذاري استان ها مي توانند تا 20 درصد از تسهيلات ابلاغ شده توسط وزارت كار و امور اجتماعي را به امر يادشده اختصاص دهند.