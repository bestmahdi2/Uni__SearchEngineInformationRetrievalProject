از دي ماه آغاز مي شود
صادرات گاز ايران به ارمنستان
ايسنا: برآورد مصرف گاز در سال 85 در زمان اوج مصرف حدود 500 ميليون مترمكعب است كه با توجه به ميزان افزايش توليد، كمي كمبود خواهيم داشت.
مهندس سيدرضا كسايي زاده مديرعامل شركت ملي گاز ايران افزود: باتوجه به پيش بيني افزايش مصارف گاز، در زمستان امسال تمهيداتي خواهيم انديشيد تا بيشتر نيروگاه ها و صنايع از سوخت مايع استفاده كنند تا بخشي از كمبودها از اين طريق تامين شود.
وي گفت: به طور مرتب با وزارت نيرو و شركت ملي پخش فرآورده هاي نفتي جلسه داريم و هماهنگي لازم براي تامين سوخت نيروگاه هاي كشور وجود دارد.
كسايي زاده با اشاره به اين كه زمستان امسال 40 تا 45 ميليون مترمكعب گاز به نيروگاه ها تحويل خواهد شد، درخصوص صادرات گاز به ارمنستان كه براساس قرارداد از دي ماه 85(ژانويه 2007)بايد اجرا شود، خاطرنشان كرد: در حال حاضر خط لوله گاز صادراتي ايران به ارمنستان در حال اجراست كه اميدواريم تا ابتداي 2007 اين خط لوله آماده بهره برداري شود تا در مرحله اول روزانه دو ميليون مترمكعب و در مراحل بعد تا سه ميليون مترمكعب گاز به اين كشور صادر شود.
معاون وزير نفت در امور گاز همچنين درمورد بهره برداري از فازهاي 6 و 7 و 8 پارس جنوبي در مرداد امسال و آماده نبودن خط لوله انتقال گاز آن از عسلويه به آغاجاري كه به منظور تزريق در ميادين نفتي در نظر گرفته شد، تصريح كرد: تمهيداتي داريم كه با شروع توليد فازهاي 6، 7 و 8 گاز آن را دريافت كنيم، براي اين كار نيز خط لوله 42 اينچ از عسلويه به پالايشگاه فجر جم احداث شده كه در اين خط ما ابتدا براي شروع راه اندازي تا 500 ميليون فوت مكعب گاز را به پالايشگاه فجر جم منتقل مي كنيم تا هنگامي كه خط 56 اينچ كه ظرفيت بيشتري دارد، تكميل شود.
كسايي زاده همچنين درمورد افزايش سهم گاز در سبد انرژي كشور نيز يادآور شد: در حال حاضر سهم گاز در سبد انرژي كشور به 60 درصد رسيده و پيش بيني مي شود كه تا پايان برنامه چهارم توسعه اين ميزان به 65 تا 68 درصد برسد.