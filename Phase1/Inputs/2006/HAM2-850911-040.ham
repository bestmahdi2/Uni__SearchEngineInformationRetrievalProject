سرقت خودرو براي دستبرد به خانه ها
گروه حوادث - اعضاي باند فيوج كه پس از ربودن خودروها و عوض كردن پلاك آنها اقدام به سرقت از دهها خانه در منطقه كرج كرده اند، در تعقيب و گريز پليسي دستگير شدند.
جست و جوي كارآگاهان پليس استان تهران براي شناسايي اعضاي باند زماني آغاز شد كه ماموران در جريان سرقت هاي متعدد خانه ها در كرج و رجايي شهر قرار گرفتند، در حاليكه بررسي هاي انجام شده بيانگر آن بود كه شيوه همه سرقتها يكسان بوده است، كارآگاهان تحقيقات خود را بر روي بررسي سوابق مجرمان خانه رو متمركز كرده و به سرنخهايي دست يافتند كه از فعاليت يك باند فيوج در زمينه سرقت از منازل حكايت داشت. با به دست آمدن اين اطلاعات، كارآگاهان به بررسي مظنوناني كه مي توانستند در اين سرقتها دست داشته باشند پرداختند و آنها را به صورت نامحسوس تحت نظر قرار دادند. بعد از ظهر چهارشنبه گذشته پس از آنكه بررسي ها نشان داد كه اعضاي اين باند فيوج در تمامي سرقتها دست داشته اند، مخفيگاه آنها به محاصره پليس درآمد و تعدادي از اعضاي اين باند دستگير و تحت بازجويي هاي پليسي قرار گرفتند.
متهمان كه در بازجويي هاي اوليه منكر هر گونه سرقتي بودند در ادامه تحقيقات لب به اعتراف گشوده و به بيش از 150 فقره سرقت منزل، خودرو، كيف قاپي و سرقت لوازم داخل خودرو اعتراف كردند. به اين ترتيب ماموران توانستند با شناسايي محل اختفاي اموال مسروقه تعداد زيادي از اين اموال را كشف و به اداره پليس منتقل كنند. سرهنگ بزمون - رئيس پليس شهرستان كرج با بيان اين خبر در باره شگرد سارقان گفت: متهمان پس از سرقت خودروها، براي آنكه از سوي پليس شناسايي نشوند، پلاك آنها را تعوض كرده و سپس با اين خودروها اقدام به سرقت از منازل مي كردند، آنها پس از چندي اين خودروهاي مسروقه را به فروش مي رساندند كه پليس تا كنون موفق به شناسايي سه دستگاه خودرو مسروقه و دستگيري مالخر ها شده است. وي درباره مهمترين مراكز فعاليت باند سارقان فيوج افزود: مهمترين منطقه فعاليت اعضاي باند، فاز 4 مهرشهر، بلوار انقلاب، رجايي شهر، كوي كارمندان جنوبي كيانمهر كرج، نظرآباد، هشتگرد و در برخي موارد نيز محل ارتكاب سرقت ها تهران بوده است.