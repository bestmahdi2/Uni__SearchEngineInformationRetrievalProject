از اول تا هفتم شهريور
پانزدهمين نمايشگاه تخصصي صادراتي فرش  دستباف برگزار مي شود
فارس: مديرعامل شركت سهامي فرش با اعلام خبر تبليغ فرش ايراني در كشورهاي حاشيه خليج فارس از سال آينده گفت: پانزدهمين نمايشگاه تخصصي صادراتي فرش دستباف از اول تا هفتم شهريور برگزار مي شود.
بصام در جمع خبرنگاران اظهار داشت: اين نمايشگاه با دو هدف افزايش صادرات فرش دستباف و معرفي توانمندي هاي ايران در زمينه فرش دستباف تشكيل خواهد شد.
وي افزود: نمايشگاه سال جاري در بيش از 15سالن و فضاي باز و مجموعاً بيش از 36هزار متر مربع فضاي نمايشگاهي با حضور بيش از 300 غرفه دار برگزار خواهد شد.
بصام با بيان اين مطلب كه بيش از 500 دعوتنامه به سراسر جهان فرستاده شده؛ گفت: از تورهاي گردشگردي براي حضور در نمايشگاه تا به حال بيش از صد نفر استقبال كردند. حضور گردشگران در نمايشگاه فرش به عنوان يك حركت فرهنگي از طرف شركت فرش مطرح شده و هدف اين است كه مردم دنيا با فرش و فرهنگ ايران آشنا شوند.
وي خاطرنشان كرد: طبق آمار رسمي منتشر شده جهاني، ايران در سال 2003 با داشتن 42 درصد و سال 2004 با داشتن بيش از 44 درصد از سهم صادرات قالي در رتبه نخست جهان قرار داشت.
مديرعامل شركت سهامي فرش يادآور شد: علي رغم رتبه اول در سطح جهاني شاهديم كه هر روز فروش و صادرات فرش دستباف ايران در حال كاهش است.
وي تصريح كرد: صادرات فرش ايران در سال 2003 حدود 537 ميليون دلار، سال 2004 حدود 536 ميليون دلار و سال 2005 متأسفانه به 447 ميليون دلار كاهش يافته در حالي كه بازار جهاني به همين ترتيب روند نزولي داشته است.