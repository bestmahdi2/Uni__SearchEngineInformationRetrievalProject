ممنوعيت بلند مرتبه سازي در حريم آثار تاريخي
خبرگزاري ميراث فرهنگي: 300 اثر و محوطه تاريخي در تهران از سوي كارشناسان و متخصصان سازمان ميراث فرهنگي و گردشگري استان تهران تعيين حريم مي شوند.
«قدير افروند »،معاون حفظ و احياي سازمان ميراث فرهنگي و گردشگري استان تهران با بيان اين مطلب گفت: «در حال حاضر پرونده تعيين حريم 300 اثر تاريخي و پيش از تاريخ كه شامل بنا و محوطه تاريخي مي شود از سوي كارشناسان سازمان ميراث فرهنگي و گردشگري استان تهران در حال پيگيري است و به زودي خطر نبود حريم مشخص براي اين آثار و در نتيجه احداث جاده يا بلند مرتبه سازي در مجاورت آثار، رفع مي شود.» وي با بي سابقه دانستن اين تعداد تعيين حريم در استان هاي كشور افزود : « به دليل ضرورت و در خطر بودن آثار تاريخي تهران، برنامه هاي اين استان روي تعيين حريم آثار تاريخي متمركز شده است.» افروند در مورد نحوه تعيين حريم علمي به ميراث خبر گفت : « تعيين حريم آثار تاريخي در استان تهران بر اساس اصول تاييد شده توسط متخصصان ميراث فرهنگي و همراه با مستند سازي، تدوين نقشه هاي دقيق و كاملا علمي انجام مي شود.»