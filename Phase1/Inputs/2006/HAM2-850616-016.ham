گام اول براي خروج ايران خودرو از صنعت بانكداري
نخستين بلوك سهام بانك پارسيان به فروش رسيد
گروه بورس- در ميان شور و شايعات فراوان، ديروز ايران خودرو، نخستين بلوك هاي سهامش را در بانك پارسيان فروخت.
به گزارش همشهري، شنيده هاي
در گوشي در تالارهاي مبادلات سهام حاكي است، ايران خودرو دومين بلوك سهام بانك پارسيان را روز يكشنبه و بعد از تعطيلات نيمه شعبان عرضه مي كند. قرار است اين روند تا عرضه و فروش كامل 8/28درصد سهام بانك پارسيان در بورس تهران ادامه يابد.
گزارش هاي دريافتي نشان مي دهد، تا نيم روز ديروز ناظران بازار و كارگزاران فروشنده و عرضه كننده هيچ اطلاعيه اي درباره گام بعدي عرضه سهام بانك پارسيان در اختيار سازمان بورس و سهامداران قرار نداده بودند.
در نخستين بلوكي كه ديروز عرضه شده شركت قالب هاي صنعتي ايران خودرو 08/1 درصد از سهام بانك پارسيان را با قيمت پايه 202تومان به صورت يك جا و نقد در بورس عرضه كرد. اين دستور فروش سهام را كارگزاري نهايت نگر در سيستم مبادلات بورس وارد كرد.
مسئوليت فروش دومين بلوك را نيز كارگزاري خبرگان سهام برعهده گرفت. به اين ترتيب شركت ساپكو(وابسته به ايران خودرو)نيز 88/1 درصد از سهام بانك پارسيان را با قيمت 202تومان براي فروش پيشنهاد داد.
در پايان هر دو بلوك سهام بانك پارسيان كه در مجموع معادل 96/2درصد از كل سهام اين بانك را شامل مي شد، با همان قيمت پايه 202 فروخته شد.
تا لحظه تنظيم خبر، اطلاعات موثقي از خريدار اين ميزان سهام بانك پارسيان منتشر نشده است. اما شايعات قبلي از رقابت جدي يك ايراني مقيم امارات براي خريد سهام بزرگترين بانك خصوصي ايران حكايت داشت. يك خبرگزاري داخلي نيز پيش از اين از توافق يك گروه صنعتي نه چندان سرشناس به نام صفا با مديران ايران خودرو براي خريد 8/28 درصد سهام بانك پارسيان خبر داده بود.