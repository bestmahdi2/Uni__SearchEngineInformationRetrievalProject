در ديدار نخست وزير عراق
آيت الله سيستاني خواستار خلع سلاح شبه نظاميان عراقي شد
گروه سياسي خارجي: درپي انتخاب نوري مالكي به عنوان نخست وزير عراق وي روز پنجشنبه در نجف اشرف به ديدار آيت الله سيستاني رفت.
در پايان اين ديدار آيت الله سيستاني با انتشار بيانيه اي خواستار آن شد كه تنها نيروهاي دولتي اجازه استفاده از سلاح را داشته باشند. به گزارش خبرگزاري فرانسه، آيت الله سيستاني همچنين تاكيد كرد نيروهاي دولتي نيز كه سلاح حمل مي كنند نبايد در خدمت احزاب سياسي باشند. ايشان همچنين ابراز اميدواري كردند دولتي از افراد با كفايت و درستكار كه حسن شهرت دارند و براي تامين منافع عمومي تلاش مي كنند، تشكيل شود.بدين ترتيب آيت الله سيستاني به طور ضمني موافقت خود را با نظر نخست وزير عراق كه خواهان خلع سلاح همه گروه هاي مسلح وابسته به احزاب سياسي است، اعلام  كرد. اين خواسته تاكنون به طور رسمي مورد مخالفت كردهاي عراق به ويژه جلال طالباني قرار گرفته است.
آيت الله سيستاني همچنين در ديدار نوري مالكي ضمن انحلال شبه نظاميان، خواهان بازگرداندن حاكميت عراق و تلاش براي برچيدن آثار اشغالگري شد. آيت الله سيستاني گفت: مرجعيت مراقب عملكرد دولت خواهد بود و هرگاه خللي باشد نظر خواهد داد و با فرزندان مظلوم عراق بي آنكه ميان گروه ها و مذاهب و اديان فرقي قائل شود، هم صدا خواهد بود.
نوري مالكي نخست وزير عراق علاوه بر آيت الله سيستاني با حضرات آيات عظام سيد محمد سعيد حكيم، بشير نجفي و اسحاق فياض نيز ديدار كرد.
در همين حال، عادل عبدالمهدي معاون رئيس جمهور عراق نيز روز پنج شنبه تحت تدابير شديد امنيتي به قصد ديدار با مراجع ديني به ويژه آيت الله سيستاني به نجف سفر كرد.
اعلام حمايت آمريكا از كابينه غيرمذهبي در عراق
وزيران  امور خارجه  و دفاع  آمريكا در ديدار با مقامات  عراقي  حمايت  واشنگتن  را از تشكيل  كابينه اي  غيرمذهبي  اعلام  كردند.
با اعلام  نخست  وزير جديد عراق  مبني  بر تعيين  شخصيت هاي  مستقل  براي   به دست  گرفتن  وزارتخانه هاي  امنيتي  و تلاش  براي  حل  موضوع  شبه نظاميان  عراقي  در چارچوب  قانون  اساسي، وزيران  خارجه  و دفاع  آمريكا در سفر به عراق به طور مشترك  در ديدار با نخست  وزير منتخب ، حمايت  واشنگتن  از تشكيل  كابينه اي  غيرمذهبي  و مستقل  را اعلام  كردند. در اين  حال ، نوري  مالكي - نخست  وزير جديد عراق  هم  براي  تشكيل  هرچه  سريعتر دولت  جديد با جلال  طالباني  رئيس  جمهور و نامزدهايي  كه  نامشان  در صدر فهرست  هاي  انتخاباتي  است  ديدار و گفتگو كرد.
نوري  مالكي  همچنين  پيش  بيني  كرد با تشكيل  هرچه  سريعتر دولت  جديد و حمايت  همه  جانبه  گروههاي  سياسي  براي  حل  بحران  امنيتي، نيروهاي  چندمليتي  تا كمتر از هجده  ماه  ديگر عراق  را كاملا ترك  خواهند كرد.
عبدالعزيز حكيم  رئيس  ائتلاف  يكپارچه  نيز در ديدار با نخست وزير جديد بر ضرورت  تشكيل  حكومت  مشاركت  ملي  و در اولويت  قرار دادن  پرونده  امنيتي و خدمات  رساني  تأكيد كرد.
فهرست  ائتلاف  يكپارچه  هم  از پايان  يافتن  مذاكرات  خود با ديگر فهرست هاي  انتخاباتي  براي  تقسيم  پست  هاي  دولتي  خبر داد.
رئيس مجلس عراق: آمريكا به دنبال اهداف خاصي است
رئيس مجلس عراق گفت وزيران دفاع و امور خارجه آمريكا در سفر به بغداد بر تعيين افراد شايسته براي وزارتخانه هاي امنيتي در عراق تاكيد كردند.
محمود المشهداني در مصاحبه با شبكه تلويزيوني العربيه درباره سفر وزراي دفاع و امور خارجه آمريكا به عراق و حمايت آنها از دولت جديد عراق گفت هركس كه از اوضاع عراق اطلاع داشته باشد مي داند كه آمريكا در عراق نفوذ زياد و موثري دارد و واشنگتن در عراق منافع مشخصي دارد و به دنبال اهداف خاصي است. وي افزود: ما از موضع دولت آمريكا در اين باره تقدير مي كنيم.
قتل خواهر معاون رييس جمهور عراق
ميسون هاشمي خواهر طارق هاشمي معاون رييس جمهور عراق روز پنجشنبه با شليك گلوله شبه نظاميان كشته شد. در اين حادثه راننده وي نيز به قتل رسيد. در پي اين حادثه گارد ملي عراق موفق شد جواد الموسوي قاتل هاشمي را دستگير كند. وي هنوز دليل اقدام خود را اعلام نكرده است. همچنين سه نظامي ايتاليايي طي هفته گذشته بر اثر انفجارهاي شهر ناصريه به قتل رسيدند.
ساير خبرها
* موفق الربيعي مشاور امنيت ملي عراق اعلام كرد: عراق طرح جديدي را در اختيار دارد كه به موجب آن كاهش تعداد نيروهاي آمريكايي طي سال جاري و عقب نشيني اكثريت آنها تا دو سال آينده ممكن مي شود.
* مسعود بارزاني رييس منطقه خودمختار كردستان عراق گفت: تهديد تركيه در خصوص حمله به شمال عراق به منظور تعقيب اعضاي حزب كردستان اين كشور، جدي نيست و هرگز صورت نخواهد گرفت.
* به گزارش وزارت امور خارجه عراق، به زودي برزيل، اردن، نيجريه، كرواسي، زامبيا و فنلاند سفارتخانه هاي خود را در بغداد بازگشايي مي كنند.
* عادل عبدالمهدي معاون رئيس  جمهور عراق ديروز اعلام كرد: دولت عراق هرگز اجازه نمي دهد كه آمريكا از خاك اين كشور به كشور ديگري ازجمله ايران حمله كند.