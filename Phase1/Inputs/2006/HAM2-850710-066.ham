خبر
رازهاي خورشيد
گروه علمي فرهنگي علي دلدار: بشر نخستين بار در سال 1610 يعني 400 سال پيش، اندك زماني پس از اختراع تلسكوپ، مطالعه لكه هاي خورشيدي را آغاز كرده و هم اكنون نيز مشغول مطالعه اين لكه ها است. خورشيدي كه هم اكنون از هر دوره زماني ديگر طي هزار سال گذشته، فعال تر است. افزايش تعداد لكه هاي خورشيدي طي يك قرن گذشته با افزايش تدريجي دماي زمين همزمان بوده و به اعتقاد دانشمندان، بشر با توليد گازهاي گلخانه اي كه ناشي از سوخت هاي فسيلي است،  اين روند را تشديد كرده است، اين لكه ها بين سالهاي 1645 تا 1715 ميلادي، بسيار اندك بوده است. اين فاصله با يك دوره طولاني هواي سرد كه اغلب از آن به عنوان عصر يخ كوچك نام برده مي شود، همزمان بوده است.
دكتر سولانكي در تحقيقي درباره بازسازي تصويري از فعاليت هاي گذشته خورشيد مي گويد: فعاليت خورشيد طي 1150 سال قبل هرگز به اندازه 60 سال گذشته نبوده و تعداد لكه هاي آن نيز طي چندصد سال گذشته به طور منظم افزايش يافته است، روندي كه در يك قرن گذشته همزمان با گرم شدن زمين، شتاب گرفته است.
شعله هاي غول آساي خورشيدي با چنان شدتي از سطح آن زبانه كشيده اند كه دانشمندان را به حيرت افكنده است، تا جايي كه دانشمندان فعاليت هاي خورشيد را بي سابقه دانسته و قصد ثبت آن در كتاب هاي ثبت ركورد را دارند، شعله هاي خورشيدي در تنها چند دقيقه، انرژي اي معادل ده ها ميليون بمب هيدروژني آزاد مي كنند.
مطالعات دانشمندان موسسه نجوم زوريخ نشان مي دهد، كاهش يا افزايش فعاليت هاي خورشيدي به نوعي بر آب و هواي زمين موثر بوده و باعث گرم تر شدن آن شده است، با اين حال طي 20 سال گذشته و عليرغم ثابت ماندن شمار لكه هاي خورشيدي، افزايش ميانگين درجه حرارت هواي زمين ادامه داشته كه اين پديده ناشي از تصاعد گازهاي گلخانه اي حاصل از احتراق سوخت هاي فسيلي توسط بشر است. اين تحليل ها نشان مي دهد خورشيد در گذشته تاثيري قابل توجه بر آب و هواي زمين داشته و باعث گرم يا سردشدن هوا شده و در اين ميان بشر با فعاليت هاي صنعتي، اين پديده طبيعي را تشديد كرده است.
دانشمندان مطالعات گسترده  و وسيعي را براي دست يافتن به رازهاي تازه اي از خورشيد آغاز كرده اند، كاوشگرهاي وويجر 1 و 2 كه حدود 27 سال پيش ماموريتشان  آغاز شده و اكنون حدود 11 ميليارد و 500 ميليون كيلومتر از زمين فاصله دارند، پروژه ماهواره سوهو، فضاپيماي مدارگرد جنسيس و كاوشگر سولار- بي از اين دسته هستند.
به گزارش ايرنا، سولار بي، جزو آخرين فرستاده هاي بشر به فضاست كه ژاپن براي اندازه گيري مغناطيسي خورشيد در مدار زمين قرار داده است. اين ماهواره اطلاعات بهتري از فعاليت هاي تاثيرگذار خورشيد بر زمين فراهم مي كند. سولار- بي كه مجهز به سه تلكسوپ است، نزديكترين چشم انداز را از ميدانهاي مغناطيسي خورشيد خواهد داشت. اين ماهواره كه 60 ميليون دلار هزينه داشته، مدت سه سال دور زمين مي گردد و سه چهارم اوقات در معرض تابش مستقيم خورشيد است، يعني حدود هشت ماه از سال، شب را نخواهد ديد.