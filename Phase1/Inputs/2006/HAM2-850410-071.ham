با حضور شهردار تهران انجام مي شود
گشايش رسمي تونل رسالت همزمان با ميلاد خجسته حضرت فاطمه(س)
گروه شهري- تونل رسالت به عنوان يكي از بزرگترين پروژه هاي شهري، 24 تيرماه جاري همزمان با شب ميلاد باسعادت حضرت فاطمه زهرا(س)گشايش مي يابد.
به گزارش روابط عمومي شهرداري تهران، مراسم گشايش تونل رسالت ساعت 18 روز 24 تيرماه 85 با حضور دكتر محمدباقر قاليباف شهردار تهران برگزار مي شود. مهندس سيد رضا ميرصادقي مجري پروژه هاي تونل رسالت در اين باره گفت: بنابه نظر دكتر قاليباف، شهردار تهران، مراسم رسمي گشايش تونل رسالت در شب ميلاد فرخنده حضرت فاطمه(س)برگزار مي شود. مجري پروژه تونل رسالت افزود: در حال حاضر ساخت بخش سازه اي تونل رسالت به طور كامل به پايان رسيده و مراحل تكميلي و نصب برخي تجهيزات از جمله سيستم هاي پيشرفته تهويه هوا در حال انجام است. وي افزود: تونل رسالت از 15 تيرماه آماده بهره برداري است و مراحل اجرايي كار تا اين روز به پايان مي رسد. ميرصادقي خاطرنشان كرد: راندمان كاري پروژه در ماه هاي اخير را مي توان از مقدار هزينه صرف شده و فعاليت سه شيفت در كارگاه ها مشخص كرد.