تقدير رئيس پليس تهران از افسر شجاع
افسر پليس بعداز عمل جراحي
گروه حوادث - افسر گشت كلانتري 101 تجريش كه پس از حمله جوان مسلح با ضربه چاقوي او به شدت زخمي شده بود، پس از 150 متر تعقيب و گريز سرانجام توانست ضارب خود را دستگير كند، شجاعت اين پليس باعث شد فرمانده پليس از اقدام وي تقدير كند.
عصر 14 آذر اهالي كوچه اي در خيابان وليعصر، در تماسي تلفني با مركز،110 به پليس اطلاع دادند فرد مشكوكي سوار بر يك موتورسيكلت ازچند ساعت قبل دراين محل تردد مشكوكي دارد. با اعلام اين گزارش، ستوان دوم علي مهدي پور به همراه راننده كلانتري به محل اعزام شدند، افسر پليس به محض شناسايي مرد موتورسوار، هنگامي كه قصد تحقيق از اين متهم را داشت ناگهان از سوي وي مورد حمله قرار گرفته و با وارد آمدن ضربه چاقو به ناحيه شكمش به شدت مجروح شد.
لحظاتي بعد در حاليكه متهم بعد ازمجروح كردن پليس قصد فرار داشت، افسر وظيفه شناس پليس با اينكه دراثرجراحت دچارخونريزي شديدي بود ازتعقيب وي دست نكشيد و بعد از 150 متر تعقيب وگريز وقتي متهم را درتيررس خود ديد بر طبق قانون بكار گيري اسلحه با شليك به ناحيه پاي متهم وي را مجروح كرد و هنگاميكه مطمئن شد وي قادر به فرار نيست به دليل شدت خونريزي برروي آسفالت سردخيابان بيهوش شد.
با انتقال افسرجوان و متهم به بيمارستان تلاش براي نجات آنها آغاز شد و از آنجا كه حال افسر پليس وخيم به نظر مي رسيد وي به بخش مراقبت هاي ويژه انتقال يافت، اما پس از انجام عمل جراحي با بهبودي حالش به بخش مردان بيمارستان شهداي تجريش منتقل شد. در حالي كه هم اكنون متهم فراري تحت مراقبت هاي پليسي در بيمارستان به سر مي برد تحقيقات ماموران درباره سوابق او نشان مي دهد كه وي سارق سابقه داري است كه با استفاده از موتورسيكلت مسروقه در زمان حادثه قصد سرقت خودرو داشته است.
اين جوان كه علي نام دارد در بازجويي هاي انجام شده گفته است: آن روز در حالي كه يك قبضه سلاح قلابي همراه خود داشتم مي خواستم با معرفي خودم به عنوان مامور اقدام به سرقت خودرو كنم كه مامور پليس به من مظنون شد و مجبور شدم براي فرار او را مجروح كنم. سردار رادان، فرمانده پليس تهران با صدور دستور ارايه امكانات پزشكي از حس وظيفه شناسي اين مامور جوان تجليل كرد.