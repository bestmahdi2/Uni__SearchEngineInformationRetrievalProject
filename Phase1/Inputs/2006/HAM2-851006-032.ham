رئيس پليس پايتخت خبر داد:
احتمال گسترش محدوده زوج وفرد تا 2 سال آينده
گروه اجتماعي - رئيس پليس پايتخت از تشكيل چند فقره پرونده در خصوص انتشار سي دي هاي مستهجن خبر داد و در خصوص ورود مواد مخدر به خصوص روانگردان ها به مدارس اذعان كرد كه در صورت صحت اين گزارش، پليس بايد با اطلاع رساني به اولياء دانش آموزان و مديران مدارس و آموزش و پرورش از ادامه اين روند و افزايش آن جلوگيري كند.
سردار احمدرضا رادان كه در حاشيه اولين حضورش در مركز نظارت همگاني ناجا(197)در گفت و گو با خبرنگاران تصريح كرد: ترافيك را مهمترين معضل پايتخت مي دانم و معتقدم طرح زوج و فرد براي كاهش ترافيك انتخاب بد از بين بد و بدتر است.
وي افزود: حل اين معضل نيازمند عزم ملي است كه در صورت عدم كاهش ترافيك، تا دو سال آينده مجبور به گسترش محدوده هاي اجراي طرح زوج و فرد هستيم كه البته اين به معني محدود كردن حقوق دارندگان خودرو است.
فرمانده انتظامي تهران بزرگ همچنين در خصوص نصب دوربين هاي مدار بسته در بزرگراه ها، تصريح كرد: با همكاري هايي كه با مركز كنترل ترافيك داشته ايم، درصدديم در سيستم دوربين ها تغييراتي صورت دهيم و به اين ترتيب دوربين ها از آنالوگ به ديجيتال تبديل مي شود.
وي با بيان اين كه با اين تغيير، در برخورد با تخلفات تسريع شده و تصاوير به دست آمده واضح تر خواهد بود، اعلام كرد: اين طرح از سال 86 با همكاري شهرداري عملياتي مي شود.
سردار رادان در پاسخ به پرسش خبرنگار ايسنا در خصوص وجود تعداد زيادي از معتادان تابلو در معابر عمومي با اعلام اين كه جمع آوري معتادان ولگرد همچنان ادامه دارد، گفت: در جريان اجراي اين طرح با گشت زني مأموران مواد مخدر در حوزه هاي استحفاظي كلانتري ها، اگر معتاد تابلويي در محدوده يك كلانتري مشاهده شود به رئيس كلانتري اخطار داده مي شود.
فرمانده انتظامي تهران بزرگ در خصوص جمع آوري متكديان از سطح شهر با اعلام اين كه از نظر پليس تكدي گري جرم مشهود است، اظهار كرد: در خصوص جمع آوري معتادان مشخص است كه معتاد دستگير شده بايد به كجا منتقل شود، اما پليس پس از دستگيري متكديان، مكان خاصي براي انتقال آنها ندارد