انتظاربراي تندر
امين آزاد
اشاره: توليد تندر(ال-90)ابتدا قرار بود طبق اعلام از خرداد ماه امسال آغاز شود؛ اما پس از تاخيرهاي انجام شده براي اصلاح قرارداد، اين زمان به شهريور و سپس به آذرماه موكول شد؛ اما بعد از آن رنو اعلام كرد كه اين خودرو در ابتداي دي ماه وارد بازار ايران خواهد شد. پس از آن نيز باز هم توليد تندر به تاخير افتاد، چرا كه رئيس شركت سهامي سازمان گسترش و نوسازي صنايع اعلام كرد كه اين خودرو اسفند ماه توليد مي شود. حال پس از تاخير پياپي در ورود اين خودرو به بازار اين سؤال مطرح است كه به هر حال اين خودرو چه زماني وارد بازار مي شود؟
مسايل مختلف پيش آمده در خصوص توليد تندر و زير ذره بين رفتن اين پروژه در ايران موجب متمايل شدن نگاه ها به سمت اين خودرو شد كه شايد بتوان گفت به نوعي حالت كاذب به خود گرفته و به عبارتي به صورت ناخودآگاه عاملي براي تبليغ آن شده است؛ به طوري كه به اعتقاد بسياري از كارشناسان اعلام خبر ثبت نام تندر و آغاز توليد آن، در كوتاه مدت سبب ايجاد يك شوك به بازار خودرو داخلي خواهد شد.
از طرفي به گفته كارشناسان اگر قرار باشد اين خودرو با قيمت زير هشت ميليون تومان براي مدل استاندارد وارد بازار شود، سبب كاهش تقاضا براي بقيه خودروها مي شود و چون تيراژ اين خودرو در ابتدا بسيار پايين است، احتمال افزايش شديد قيمت بازار آن نسبت به قيمت كارخانه وجود دارد. بسياري نيز مطرح مي كنند كه برخي خودروسازان از اين كه اين خودرو وارد بازار شود، در هراسند و هر روز سعي در تاخير زمان ورود اين خودرو به بازار دارند. در مقابل، شركت هاي سازنده نيز اعلام مي كنند كه تاخير به وجود آمده در توليد اين خودرو به دليل آماده نبودن ساخت داخل ابتدايي و آماده نبودن خط توليد آن است.
در اين باره منوچهر منطقي- مديرعامل ايران خودرو- گفته است كه تندر بايد اوايل سال 2006 توليد مي شد كه به دو دليل توليد آن هشت ماه عقب افتاد؛ دليل اول تاخير در راه اندازي خط توليد در شركت هاي داخلي و علت دوم تاخير رنو براي رساندن سطح داخلي سازي اين خودرو به حدود 50 درصد در ابتداي توليد بود.
خطوط توليد در حال توليد آزمايشي
خطوط توليد دو شركت خودروساز ايراني- ايران خودرو و سايپا - آماده است كه توليد تندر(l90)را آغاز كند؛ اما با آن كه خطوط توليد پارس خودرو به عنوان مجري توليد تندر در سايپا مدرن تر به نظر مي رسد، ولي طبق اعلام، تندر ساخت ايران خودرو 22 بهمن و تندر توليدي سايپا 15 اسفند ماه وارد بازار مي شود.
هم اكنون دو شركت در حال توليد آزمايشي تندر طبق استانداردهاي رنو هستند؛ استانداردهايي كه به گفته مديران ايران خودرو سخت گيرانه تر از استانداردهاي پژو است و پس از طي مرحله توليد آزمايشي، رنو مجوز توليد انبوه را در اختيار اين دو شركت قرار مي دهد. گذشته از اين موضوع، تاريخ متفاوت عرضه به بازار محصولات دو شركت با توجه به ميزان آمادگي خطوط توليد، جالب به نظر مي رسد. تقوي نژاد- مدير معرفي تندر در ايران خودرو- گفت: ايران خودرو قصد دارد فروش تندر را از 22 بهمن امسال آغاز كند. وي افزود: امسال 3500 دستگاه تندر در ايران خودرو توليد خواهد شد و سال آينده نيز توان توليد 75 هزار دستگاه از اين خودرو را خواهد داشت. اين در حالي است كه مديرعامل پارس خودرو از توليد تندر در اين شركت از 15 بهمن امسال و فروش آن از 15 اسفند خبر داده است. سيدحسين اميري با بيان اين مطلب گفت: امسال دو هزار دستگاه و در سال آينده 90 هزار دستگاه تندر توليد خواهيم كرد. او با بيان اين كه توليد تندر از نظر استانداردهاي كيفي در مهرماه به تاييد شركت رنو رسيده است، گفت: مرحله  نهايي توليد آزمايشي اين خودرو تا 15 بهمن ماه با توليد 150 دستگاه به پايان خواهد رسيد و از اين تاريخ به بعد توليد تندر به صورت انبوه آغاز مي شود. وي افزود: ما از نيمه  دوم سال آينده به ظرفيت نهايي توليد اين خودرو خواهيم رسيد و به تدريج تيراژ توليد خودروهاي ديگر مانند پرايد و پي.كي را كاهش داده تا توان شركت را بر توليد تندر متمركز كنيم. اما حتي با توجه به نظر دو شركت توليد كننده براي زمان آغاز عرضه تندر به بازار، هنوز هم ابهاماتي وجود دارد و يكي از مهم ترين آن ها مشكل تامين قطعه است. تقوي نژاد در اين باره گفته است:
بزرگترين مشكل ايران خودرو براي توليد تندر در تحويل گرفتن قطعات از طرف رنو پارس است و تاخيرهاي انجام شده نيز بخشي به همين دليل بوده است؛ حتي براي تحويل قطعات به منظور توليد آزمايشي هم اين كار با 10 هفته تأخير انجام شد. پيش تر، اميري نيز عدم تامين به موقع قطعات را دليل تاخير در توليد تندر ذكر كرده بود.
مقايسه دو خط توليد ايران خودرو و سايپا
خطوط توليد تندر از موارد جديد رقابت بين دو شركت نامبرده است. فقيه- مدير كارخانه شمالي ايران خودرو- مي گويد: كار راه اندازي خطوط تندر در مكان سابق خط پيكان انجام شده است. اين در حالي است كه خط توليد سايپا در پارس خودرو با توجه به خريد دستگاه هاي توليدي جديد و ساخت خطوط توليد و سالن هاي جديد مدرن تر از ايران خودرو به نظر مي رسد. ابزار توليد در كارخانه بدنه سازي اين خودرو كه بر خلاف خطوط رايج رباتيك ايران خودرو، به صورت دستي است، نصب شده است. مديران اين شركت، دليل دستي بودن روش توليد بدنه اين خودرو را كاهش هزينه توليد اين خودرو مي دانند.
اين خطوط بر اساس سرعت توليد 25 دستگاه در ساعت طراحي شده كه به گفته مديران ايران خودرو با افزايش تقاضاي بازار حتي امكان توسعه آن به صورت رباتيك نيز وجود دارد؛ اما در آن سو خطوط توليد پارس خودرو نيمه اتوماتيك است و حدود 35 رباط در اين خطوط فعال هستند كه به گفته مديران پارس خودرو سبب افزايش كيفيت و سرعت خطوط توليدي پارس خودرو مي شود.
خط توليد رنگ، مونتاژ و بدنه سازي در ايران خودرو جدا از هم است؛ حال آن كه خط توليد پارس خودرو در هر سه بخش يكپارچه است و مديران پارس خودرو معتقدند كه اين نحوه طراحي كارخانه كيفيت كار خطوط را افزايش مي دهد. خطوط توليد تندر در ايران خودرو در مكان سابق خط توليد پيكان و وانت پيكان نصب شده است. اين خط كه پيش تر در آن ميني بوس بنز توليد مي شد، يكي از قديمي ترين سالن هاي ايران خودرو است كه براي توليد تندر بازسازي شده و خط بدنه سازي پيكان وانت كه در كنار آن بوده نيز حذف و به همراه انبار خط قديم به سالن وصل شده تا سالن وسعت بيشتري پيدا كند. شركت پارس خودرو نيز خط توليد جديدي براي توليد ساخته كه طول آن بيشتر از خط ايران خودرو است؛ البته خط توليد ايران خودرو با تغيير خط قديمي پيكان از عرضي به طولي تغيير وضعيت داده و داراي چند خط موازي شده است. مديران پارس خودرو معتقدند با خطوط جديد و پيشرفته، توليدات آن ها با كيفيت تر خواهد بود؛ حال آن كه مديران ايران خودرو عقيده دارند كه با توجه به قدرت و تجربه بيشتر مهندسي در اين شركت، توليدات آن ها به مراتب از كيفيت  بالاتري برخوردار خواهد بود.
حال با تمام موارد عنوان شده، سايپا و ايران خودرو خود را آماده مي كنند در آذر ماه توليد تندر را آغاز كنند تا در پروژه مشترك به رقابت بپردازند. در اين بين بايد منتظر بود و ديد تندر سايپا زودتر وارد بازار خواهد شد يا تندر ايران خودرو.
تيپ هاي مختلف ال- 90
هم اكنون اين سؤال مطرح است كه تيپ هاي مختلف اين خودرو با چه امكاناتي و با چه قيمتي وارد بازار خواهند شد؛ ضمن اين كه زمزمه هايي مبني بر قرار دادن موتور ضعيف تر بر روي مدل پايه اين خودرو به گوش مي رسد كه البته هنوز تاييد نشده است.
در اين باره مهدي رياحي پورـ قائم مقام توسعه بازار ايران خودرو- در خصوص استراتژي ايران خودرو در مقابل ورود ال -90 با قيمت پايه 6750 يورو با موتور 110 اسب بخار كه به احتمال زياد سبب به هم ريختن توازن بازار مي شود، گفت: در دو سال اول كه تيراژ ال ـ90 كم خواهد بود، توليد rd و پژو 405 كاهش نمي يابد؛ اما بايد بدانيم كه از ابتدا ورود ال -90 براي جايگزين شدن با پيكان و پرايد بوده است. البته بسته به افزايش تيراژ ال -90 به بازار پژو 405 و rd فشار خواهد آمد؛ اما با آغاز گسترده طرح خودروهاي فرسوده، بازار براي تمام اين خودروها وسيع خواهد بود. وي ادامه داد: به هر حال سعي خواهيم كرد ال -90 را در سه مدل e0، e1 و e2 به بازار ارائه كنيم كه حتي خودرو e2 كه گران قيمت ترين خودرو ال -90 است نيز قيمتي زير 10 ميليون تومان خواهد داشت.
بازار در انتظار
امسال قرار بود 30 هزار دستگاه تندر در داخل توليد شود و طي سه سال به 250هزار دستگاه برسد؛ اما آنچه مسلم است اين است كه امسال اين برنامه محقق نخواهد شد و آنچه معلوم نيست زمان دقيق توليد، پيش فروش، نحوه فروش و ورود اين خودرو به بازار است.
اما آنچه از هم اكنون مسلم است صف هاي طولاني مردم براي خريد اين خودرو در زمان اعلام فروش آن است و از هم اكنون همه منتظر اعلام فروش اين خودرو هستند و با ورود اين خودرو به بازار، بازار خودرو دچار شوك خواهد شد؛ شوك قيمتي كه چندان براي خودروسازان خوشايند نيست.