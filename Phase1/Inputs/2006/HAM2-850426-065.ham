گستره
يادداشتي درباره تغيير زمان برگزاري كنفرانس بين المللي مديريت كيفيت مديريت كيفيت در چنبره تغيير
مرتضي مجدفر
امروز، ششمين دوره كنفرانس بين المللي مديريت كيفيت ايران در محل سالن اجلاس سران كشورهاي اسلامي در تهران گشايش مي يابد. اين كنفرانس، طي شش دوره برگزاري، به درجه اي از بالندگي و بلوغ علمي رسيده كه بسياري از انديشمندان و پيشگامان مديريت كيفيت جامع در جهان در آن شركت و يا براي آن پيام مي فرستند. سال گذشته، اين كنفرانس با پيام جوزف جوران پدر علم مديريت كيفيت جامع در جهان، كه اكنون در صد و دو سالگي خود روزگار مي گذراند، آغاز به كار كرد. ميزان استقبال از اين نشست علمي در سال هاي گذشته، همواره رو به تزايد بوده و تعداد متقاضيان داخلي و خارجي شركت در آن، آنچنان افزايش يافته كه مسئولان برگزاري كنفرانس، مجبور شده اند هر يك از كنفرانس ها را در دو نوبت دو روزه مجزا از هم و البته با برنامه علمي يكسان برگزار كنند. سال گذشته تعداد شركت كنندگان در دو نوبت دوره پنجم، حدود پنج هزار نفر بود.
در هر يك از كنفرانس ها، يك موضوع محوري از مباحث مرتبط با دانش مديريت و آموزه هاي نوين مربوط به آن در شاخه مديريت كيفيت جامع انتخاب مي شود و در سه بخش: سخنراني هاي علمي، كارگاه هاي آموزشي و ميزگردهاي تخصصي به ارائه آخرين يافته هاي علمي پرداخته مي شود. بسياري از سخنرانان كليدي، انديشمندان ايراني و برخي از آنها نيز متفكران خارجي هستند. سال قبل انجمن مديران كيفيت اروپا، آسيا، كانادا، آمريكا، كره جنوبي و بسياري از انجمن هاي علمي ديگر در اين كنفرانس حضور داشتند. در واپسين روز نوبت اول و نوبت دوم كنفرانس پنجم در تيرماه 84 اعلام شد كه كنفرانس ششم در دو نوبت و در تاريخ هاي 25 و 26 و نيز 27 و 28 تيرماه 85 با موضوع مديريت تغيير برگزار خواهد شد و ما به عنوان شركت كنندگان ايراني اين كنفرانس، از چنين نظم و دقتي برخود باليديم و به اين نظم، به مثابه نشانه اي از كيفيت گرايي در برنامه ريزي، دقت و آينده نگري آفرين گفتيم.
از آغاز سال 1385،با توجه به ثبت نامي كه انجام داده بودم، در دفتر سررسيد خودم، به عنوان يكي از مشتاقان شركت در اين كنفرانس، روزهاي 25 و 26 تيرماه را به عنوان روز حضورم مشخص كردم و چون حدود يك ماه پيش دعوتنامه شركت در كنفرانس را همراه با ريز برنامه و عنوان سخنراني ها و كارگاه هاي آموزشي دريافت داشتم، برنامه ريزي هاي كاري و فعاليت هاي خودم را بر اين اساس قرار دادم.
عصر روز شنبه، وقتي به يكي از همكارانم اعلام مي كردم كه فردا و پس فردا(يعني ديروز و امروز)سر كارم نخواهم بود، با تعجب به من گفت تاريخ كنفرانس عوض شده و شما بايد دوشنبه و سه شنبه به محل سالن اجلاس سران برويد.
با پرس و جويي كه از چند جا به عمل آوردم و نيز با مراجعه به سايت كنفرانس مديران كيفيت، معلوم شد تغيير تاريخ كنفرانس درست است. در مورد اين كه چرا زمان برگزاري كنفرانس يك روز تغيير يافته، بهتر است چيزي نگوييم. چون گفته اند اين سالن را براي مراسم ديگري مي خواسته اند و اين يعني اين كه در اين شهر، سالن ديگري وجود ندارد و توجه به مقوله هايي چون مديريت زمان، برنامه ريزي، نظم در فعاليت ها و... بي معني است.
اميدوارم با اين تغيير زمان، شركت كنندگان ايراني دچار سردرگمي و از دست دادن برنامه هاي كنفرانس نشوند و اعتباري كه كنفرانس بين المللي مديريت كيفيت با دعوت از استادان و صاحب نظران برجسته دانش مديريت كسب كرده، مخدوش نشود. البته ممكن است برهم زنندگان زمان كنفرانس با اشاره به موضوع كنفرانس يعني مديريت تغيير، بگويند چون در مديريت تغيير، تنها چيزي كه تغيير نمي كند، خود تغييراست، پس تغيير برنامه به جا و درست بوده است كه در اين صورت و با مغلطه اي كه صورت گرفته، بهتر است ديگر سخني از كيفيت و كيفيت گرايي نزنيم.