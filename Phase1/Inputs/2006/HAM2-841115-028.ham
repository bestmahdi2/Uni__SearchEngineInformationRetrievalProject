ضدعفوني اتومبيلهايي كه از مرزهاي غربي وارد كشور مي شوند
ايسنا: رئيس مركز مديريت بيماريهاي وزارت بهداشت از فوت دو تن در اثر ابتلا به آنفلوآنزاي پرندگان در شمال عراق خبر داد و گفت: در كشور عربستان هم مواردي از ابتلا به اين بيماري در بين پرندگان ديده شده است.
دكتر محمد مهدي گويا با ابراز نگراني از شيوع آنفلوآنزاي پرندگان در كشورهاي همسايه، اظهار كرد: عليرغم وجود بيماري در كشورهاي همسايه، خوشبختانه هنوز مواردي از ابتلا پرنده و انسان به اين بيماري در كشور مشاهده نشده است.
وي با بيان اينكه نظام بهداشتي كشور آمادگي لازم را براي مبارزه با اين بيماري را دارد، گفت: سازمان دامپزشكي كشور نيز در اين زمينه اقدامات لازم را انجام داده است.
رئيس مركز مديريت بيماريهاي وزارت بهداشت با اشاره به اينكه وزارت بهداشت براي مبارزه با آنفلوآنزاي پرندگان در سه سطح اقدامات لازم را انجام داده است، گفت: آموزش به روستاييان و شناساندن راههاي انتقال بيماري و نحوه مبارزه با آن، نحوه برخورد با پرنده،  كنترل ورود پرندگان چه به صورت زنده و چه به صورت ذبح شده از كشورهاي آلوده، آموزش كادرهاي بهداشتي در خصوص نحوه برخورد با موارد احتمالي بيماري، آماده باش بيمارستانها براي درمان موارد احتمالي بيماري از مهمترين اقدامات وزارت بهداشت و درمان عنوان كرد.
وي با تاكيد بر اينكه ورود هر نوع پرنده چه به صورت زنده و چه به صورت ذبح شده از مرزهاي غربي كشور ممنوع است، گفت: كليه اتومبيل هايي كه از مرزهاي غربي كشور وارد ايران مي شوند ضدعفوني مي شوند. وي با بيان اينكه ممنوعيتي براي مسافرت به كشورهاي همسايه وجود ندارد، در ادامه از هموطنان  خواست حتي الامكان از مسافرت هاي غيرضروري به خصوص به كشورهاي همسايه خودداري كنند.
رئيس مركز مديريت بيماريهاي وزارت بهداشت با تاكيد بر اينكه هموطنان از خريد و فروش پرنده زنده و تزييني از مرزهاي غربي جدا خودداري كنند، توصيه كرد: خانواده ها از ورود پرونده به داخل منزل خود اكيدا امتناع ورزند و در صورت تماس با لاشه پرنده تلف شده دست هاي خود را با آب و صابون بشويند.