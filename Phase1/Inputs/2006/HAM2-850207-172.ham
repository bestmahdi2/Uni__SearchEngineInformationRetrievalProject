احمدي نژاد در مراسم بدرقه رسمي عمرالبشير:
آژانس انرژي اتمي براي ما چه كرده است؟
گروه سياسي: عمرحسن البشير رئيس جمهور سودان كه عصر دوشنبه در رأس هيأتي بلندمرتبه وارد تهران شده بود صبح ديروز با بدرقه رسمي احمدي نژاد تهران را به مقصد اصفهان ترك كرد.عصر ديروز با ورود عمر البشير و هيأت همراهش به فرودگاه شهيد بهشتي اصفهان، وي از سوي استاندار و مسئولان استان مورد استقبال قرار گرفت. عمرالبشير در اقامت دو روزه خود از آثار تاريخي اصفهان بازديد مي كند. اصفهان به تازگي به عنوان پايتخت فرهنگي جهان اسلام انتخاب شده است.
محمود احمد ي نژاد صبح ديروز در مراسم بدرقه رسمي رئيس جمهور سودان در جمع خبرنگاران حاضر شد و به سئوالهاي آنان پاسخ داد. احمدي نژاد در پاسخ به سئوالي در خصوص گزارش آينده البرادعي به شوراي حكام و شوراي امنيت گفت: اين گزارشها بازي هاي سياسي است، آنها بايد مديريت كنند تا ضرر نكنند.
رئيس جمهور در پاسخ به سؤال خبرنگار سوداني مبني بر اين كه با توجه به ارائه گزارش پرونده ايران به شوراي امنيت شما فكر مي كنيد چه سناريويي پشت پرونده شما وجود دارد، با تأكيد بر اين كه انرژي هسته اي حق مسلم جمهوري اسلامي ايران است اظهار داشت: ما همواره طرفدار صلح و آرامش براي همه ملت ها بوديم و هستيم اما در خصوص حقوق مسلم و قانوني خود حاضر نيستيم با كسي كوتاه بياييم. البته راجع به عدم انصراف از مسير صلح آميز فعاليت  هسته اي آماده گفت وگو و مذاكره هستيم.
احمدي نژاد با اشاره به اين كه همه فعاليت هاي هسته اي جمهوري اسلامي ايران شفاف بوده و در معرض ديد است، تصريح كرد: بيش از سي سال است كه عضو آژانس هستيم و همه وظايف خود را طبق مقررات انجام داده ايم و علاقه منديم كه همچنان در چارچوب آژانس كار كنيم.رئيس جمهور گفت: ما سؤالي مطرح كرديم و منتظر پاسخ آن هستيم و آن اين است كه آژانس در قبال خدمتي كه ما ارائه كرديم و وظايفي كه انجام داديم چه كاري براي ما كرده  است.
احمدي نژاد به وظايف آژانس در قبال ايران اشاره كرد و يادآور شد: آنها موظف بودند از ما حمايت كنند، به ما فناوري بدهند و حقوق ما را محترم بشمارند اما هيچ كمكي نكردند و حتي از حقوق ما دفاع هم نكردند.وي با اشاره به چرخه كامل سوخت هسته اي خاطرنشان كرد: دانشمندان و جوانان ما در حالي كه ما در تحريم اقتصادي بوديم با فكر و توان خود به اين فناوري دست يافتند.رئيس جمهور افزود: ما علاقمند هستيم كه همكاري خود را با آژانس ادامه دهيم، اما فرصت داديم تا يك بار ديگر رفتار خود را اصلاح كنند.
احمدي نژاد تأكيد كرد: ما يك كشور داراي فناوري سوخت هسته اي هستيم و آمادگي داريم با كشورهاي داراي فناوري هسته اي براي انهدام سلاح هاي هسته اي و جلوگيري از مسير فعاليت هسته اي صلح  آميز گفت وگو كنيم.
اگر سازمان هاي بين المللي حقوق ما را محترم بشمارند ما تصميمات آنها را محترم خواهيم شمرد و اگر حقوق ما را تضييع كنند تصميمات آنها اعتباري براي ما نخواهد داشت.
وي در پاسخ به سؤال ديگري مبني بر ارزيابي اش از روابط ايران و سودان گفت: روابط دو كشور بسيار صميمي، عميق و گسترده است.
رئيس جمهور ايران با اعلام حمايت جمهوري اسلامي ايران از تدبير و تلاشهاي سازنده دولت سودان و رئيس جمهور اين كشور براي حفظ وحدت و صلح و آرامش در سرزمين سودان تصريح كرد: دخالت ها و فشارهاي نظام سلطه در مسائل داخلي سودان را محكوم مي كنيم و مطمئن هستيم به لطف الهي دولت و ملت سودان با حفظ وحدت مشكلات را پشت سر خواهند گذاشت و از منافع خود دفاع خواهند كرد.
رئيس جمهور سودان گفت: ما فكر مي كنيم صحبت از پرونده هسته اي ايران در حال حاضر نمونه روشني از نفاق سياسي است و اگر واقعا آنها صداقت دارند و هدف شان دفاع از صلح و آرامش بر اساس ادعاهاي خود است چرا اكنون بايد اسرائيل به عنوان يك كشور متجاوز داراي سلاح هسته اي باشد. اگر آنها صداقت داشتند اسرائيل در حال حاضر داراي سلاح هسته اي نبود. آنها از طرفي نسبت به سلاح هسته اي رژيم اشغالگر قدس سكوت مي كنند و از طرف ديگر تلاش مضاعف مي كنند كه ايران نتواند به حقوق مسلم خود دست پيدا كند.
وي ادامه داد: در حالي كه ملت ايران به دنبال دفاع از حقوق خود و استفاده از اين فناوري در جهت صلح آميز است و ما اعتقاد داريم كه فعاليت هاي جمهوري اسلامي در اين راستا در جهت تجاوز به حقوق ديگران به كار گرفته نمي شود و اين توانمندي در جهت حمايت از صلح و امنيت جهاني خواهد بود. به همين دليل ما به آقاي رئيس جمهور، ملت ايران و دانشمندانش كه توانسته اند با تلاش به اين فناوري دست پيدا كنند صميمانه تبريك مي گوييم و باورمان اين است كه خداوند حامي اين كشور خواهد بود.