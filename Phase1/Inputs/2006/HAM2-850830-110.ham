سايه روشن اقتصاد
ترس دلار از چين
گروه اقتصادي- مركز اطلاعات دولتي چين از احتمال متنوع ساختن ذخاير عظيم ارزي يك تريليون دلاري اين كشور و تبديل ذخاير نقد دلاري آن به ذخاير استراتژيك نفت، فلزات و ديگر كالاهاي قابل ذخيره سازي خبر داد و همين امر نگراني نسبت به كاهش بيشتر ارزش دلار را تقويت كرد. به گزارش رويترز، چين با حدود يك تريليون دلار ذخاير ارزي كه تماماً به صورت دلار هستند، بزرگترين ذخاير ارزي جهان را در اختيار دارد و اقدام به تبديل اين ذخاير به ارزهاي ديگر و يا كالاها موجب كاهش ارزش دلار در برابر ارزهاي معتبر خواهد شد. رئيس كل بانك مركزي چين هفته گذشته اعلام كرده بود كه اين كشور قصد متنوع ساختن ذخاير ارزي خود را دارد و اين خبر موجب كاهش ارزش دلار در برابر يورو به پايين ترين سطح دو ماه اخير شد و ارزش آن را در برابر پوند به پايين ترين سطح 18 ماه اخير رساند.ژو ژيائوچيان همچنين اعلام كرد كه سياست متنوع سازي ذخاير ارزي چين به صورت تبديل ذخاير دلاري به ديگر ارزها و همچنين سرمايه گذاري در بازارهاي نوظهور خواهد بود.در ماه هاي اخير بانك هاي مركزي كشورهاي روسيه، سوئيس، و امارات متحده عربي از علاقه خود براي متنوع ساختن ذخاير دلاري خود سخن گفته اند و به همين منظور آنها بخشي از موجودي هاي دلاري خود را به ين تبديل كردند.ارزش دلار در برابر يورو و ين از سال 2001 تاكنون به جز نوسانات جزئي، همواره نزولي بوده است.
جوابيه مركز آمار ايران
گروه اقتصادي- روابط عمومي مركز آمار ايران اعلام كرد: نرخ بيكاري در كل كشور در سال گذشته 5/11 درصد بوده است.
براساس اين گزارش، در بين استان هاي كشور اين نرخ در استان آذربايجان شرقي با 1/5 درصد در حد پاييني در ميان استان ها بوده است و استان كهكيلويه و بويراحمد با 18 درصد نرخ بيكاري بالاترين نرخ را در اين ميان داشته است.اين روابط عمومي در پاسخ به خبر مندرج در صفحه نخست روزنامه به نقل از يكي از مقامات مسئول افزوده است: بر اساس نتايج به دست آمده نرخ بيكاري جوانان
15-24 ساله 2/23 درصد بوده است. همچنين طبق طرح آمارگيري نيروي كار، در اين طرح بيكار به افراد 10 ساله و بيشتر گفته مي شود كه در دوره مرجع، فاقد كار، آماده براي كار و در جستجوي كار باشند، يا فاقد كار و آماده براي كار بوده ولي به دليل آغاز به كار در آينده و يا انتظار بازگشت به شغل قبلي در جستجوي كار نباشند كه در اين زمينه نرخ بيكاري نشان مي دهد چند درصد جمعيت فعال، بيكار هستند.اين روابط عمومي تصريح كرده است: بر اين اساس در هيچ يك از آمارهاي اين سازمان نرخ بيكاري 30 درصد اعلام نشده است و از نظر اين مركز اين نرخ مورد تاييد نيست.