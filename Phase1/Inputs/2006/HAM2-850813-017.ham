نبض بازار در دست سهام فلزات و خودرو
گروه بورس هفته گذشته تحت تاثير گمانه زني ها درباره احتمال تصويب پيش نويس قطعنامه پيشنهادي عليه برنامه هسته اي ايران و هم چنين پس از يك وقفه به نسبت طولاني به مناسبت تعطيلات عيد سعيد فطر، بورس اوراق بهادار با نوسانات زيادي همراه شد.
به گزارش گروه تحليلگران ايران تحليل، اما در مجموع نوسانات روي داده، رشد 86/12 واحدي شاخص كل را رقم زد. گزارش اين گروه تحليل گر از اوضاع بازار سهام، حاكي است: شنبه، در اولين روز هفته، بازار با صفهاي خريد سنگين و اقبال سرمايه گذاران روبرو شداما در ساعات پاياني معاملات از شدت آن كاسته شد. فعالان بازار روز يكشنبه هم با افزايش چشمگير حجم معاملات، چرخش اقبال سرمايه گذاران حقيقي را شاهد بودند. كاهش شاخص كل و صفهاي فروش براي اكثر سهام پرپتانسيل، رهاورد روز يكشنبه براي سرمايه گذاران دور انديش در خريد سهامي بوده كه در روزهاي عادي امكان خريد آنها سخت تر به نظر مي رسيد.
با حمايت شركتهاي حقوقي و افزايش علائم مثبت سياسي از روز دوشنبه برگشت روند مقطعي منفي بازار را شاهد بوديم. اگرچه طي سه روز پاياني هفته حجم معاملات كاهش چشمگيري داشت و تحت تاثير انتخاب استراتژي انتظار توسط اكثر سهامداران، معاملات محدود و بازار كم رونقي به نمايش گذاشته شد. طي هفته گذشته شركتهاي گروه خودرو از جمله سايپا و ايران خودرو بيشترين ارزش معاملات هفتگي را به خود اختصاص داده اند. ارزش كل معاملات هفته گذشته 812 ميليارد ريال بود كه 27درصد آن را شركتهاي خودروسازي تشكيل دادند. گروه فلزات اساسي مشتمل بر شركتهاي پيشرو و مورد توجه بازار نيز 21درصد از كل ارزش معاملات را به خود اختصاص داد. در اين گروه شركتهاي كالسيمين، مس باهنر و ملي سرب و روي از بيشترين توجه سرمايه گذاران برخوردار بودند.
همچنين گروه پتروشيمي نيز 18درصد از ارزش معاملات رادر اختيار داشت. افزايش جهاني قيمت محصولات پتروشيمي از جمله پارازايلين، بنزن و تولوئن و اخباري از پتانسيلهاي شركتهاي اين گروه براي تعديل مثبت عايدي از جمله دلايل توجه سرمايه گذاران به شركتهاي پتروشيمي اراك، خارك و اصفهان بود.
همچنين در گروه كاني هاي فلزي، توجه شديد سرمايه گذاران به شركتهاي باما، چادرملو، گل گهر و سرمايه گذاري معادن و فلزات موجب شد 8درصد از ارزش معاملات هفته به اين گروه اختصاص يابد.
تعداد كل خريداران سهام هفته گذشته، 13هزارو 690 نفر بودكه عمده خريداران را شركتهاي حقوقي تشكيل دادند.در مجموع طي هفته گذشته شركتهاي كاشي اصفهان، خوراك دام پارس، هپكو، فرآورده هاي تزريقي و پتروشيمي اصفهان بيشترين سود را به سهامداران خود تقديم كردند همچنين در پايان معاملات هفته شركتهاي معدني دماوند، آبادگران و پتروشيمي آبادان بالاترين نسبت قيمت به درآمد و شركتهاي كاشي اصفهان، ايران خودرو و چيني ايران پايين ترين نسبت قيمت به درآمد را داشته اند.