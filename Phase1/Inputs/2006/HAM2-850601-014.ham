در شهر چه خبر
نرخ عكاسي مجالس
گويا دوران عكس هاي ساده و صميمي كه با روتوش هاي دستي و قيمت نه چندان بالا زينت بخش منازل بود به سر آمده است. عروس و دامادهاي امروز براي ثبت ديجيتالي لحظات آغازين زندگي بهاي سنگيني مي پردازند كه در اغلب اوقات به منظور به اصطلاح آبرومندانه بودن مراسم است. رقم هاي بين 300 تا 500 هزار تومان ارقام معمول بازار عكاس ها محسوب مي شود. هرچند هنوز براي زوج هاي صرفه جو راه هايي وجود دارد. با اين كه نوع و كيفيت فيلمبرداري و عكاسي آتليه ها تفاوت هاي اساسي با يكديگر دارند اما به طور معمول فيلمبرداري دي.وي 40 عكس 18 * 13 فضاي سبز به همراه 10 عكس 18* 13 آتليه و يك پوستر 40 * 30 و 25 *،20 50 عدد ليت و ميكس موزيك حدود 150 تا 200 هزار تومان هزينه دربردارد. اتحاديه عكاسان و فيلمبرداران نيز براي پيگيري شكايات توصيه مي كند مردم آتليه هاي داراي پروانه كسب را انتخاب كنند.
تحصيل رايگان
در متن قانون اساسي كشور به ضرورت و الزام تحصيل رايگان اشاره صريح شده است اما تابستان هر سال مدارس دولتي سطح شهر شاهدان عيني نقض اين قانون هستند. دريافت وجه نقد از والدين دانش آموزان به بهانه هاي گوناگون صورت مي گيرد و مسئولان نيز غيرقانوني بودن اين مطالبه را گوشزد مي كنند. اين اواخر مدارس غيرانتفاعي نيز به ليست اضافه شدند زيرا مشخص شد اين مدارس نيز اگرچه دريافت مبالغ نه چندان جزئي را در وظايف رسمي خود جاي داده بودند اما شهريه فوق برنامه هاي اجباري،آنان را نيز در مظان اتهام قرار داد. از سطح شهر خبر مي رسد ستاد ثبت نام آموزش و پرورش با 15 مدرسه دولتي و 27 مدرسه غيرانتفاعي براي دريافت وجوه غيرقانوني برخورد كرده است. بنابراين با مشاهده اين موارد ستاد مذكور را در جريان قرار دهيد.
منشور حقوق شهروندي
از سطح ميادين ميوه و تره بار زير نظر شهرداري خبر مي رسد تابلوهايي براي يادآوري حقوق شهروندي البته در محدوده ميادين نصب شده است. اين تابلوها كه به عنوان «منشور حقوق شهروندي» در كنار غرفه ها جاي گرفته، مي تواند خريداران را به بازرسان غيررسمي بازار ميوه تبديل كند؛ به طوري كه هر نوع اختلاف عملكرد غرفه داران با مفاد منشور به اطلاع بازرس هاي مستقر در اين ميادين مي رسد. اين منشور شامل ممنوعيت كم فروشي، زيادفروشي، بي توجهي به درخواست شهروندان، عرضه محصول نامرغوب، برخورد نامناسب با خريداران و تحويل ندادن فاكتور به خريدار مي شود.
رشد قيمت كاغذ
بهاي كاغذ كه از چند هفته پيش روند صعودي خود را آغاز كرده بود به بالاترين ميزان طي يك سال گذشته رسيد. قيمت هر بند كاغذ هفتادگرمي اندونزي به 25 هزار تومان رسيد. اتحاديه كاغذ و مقوا نيز به موقع نرسيدن كاغذ وارداتي تعاوني ناشران به همراه رشد تقاضا و نبود حواله هاي كاغذ دولتي را به عنوان عمده ترين دلايل ركوردشكني قيمت كاغذ اعلام كردند. به گفته آگاهان بازار اين قيمت شايد تا رسيدن حواله هاي جديد كاغذ به بازار ادامه يابد. بنابراين هنوز هم حواله هاي دولتي چه در سطح ناشران و چه در بازار سياه تأثير مستقيم دارند.