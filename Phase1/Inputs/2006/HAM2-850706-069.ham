واكنش گروههاي عراقي به اظهارات طالبانيدر خصوص حضور آمريكا در عراق
گروه بين  الملل- اظهارات جلال طالباني رئيس جمهور عراق مبني بر ضرورت حضور نيروهاي آمريكايي در عراق و تقاضا براي تداوم اين حضور با واكنش تند و منفي بسياري از شخصيت ها و گروههاي سياسي عراق مواجه شد.
ديروز يكي از نمايندگان گروه مقتدا صدر در مجلس گفت: مردم و نمايندگان آنها در مجلس مخالف باقي ماندن نيروهاي آمريكايي در كشورشان چه در كوتاه مدت و چه زمان طولاني هستند. كميته سني علماي عراق نيز با صدور بيانيه اي اظهارات طالباني را غيرمستدلانه خواند و خاطرنشان كرد كه اين اظهارات بي اعتنايي به خشم مردم از حضور نظاميان آمريكايي در عراق و كشتارها و بازداشت هاي آنها و تخريب اموال مردم توسط اين نيروهاست.
آغاز عمليات امنيتي نيروهاي انگليسي
در بصره
يك سخنگوي نظامي انگليس از آغاز عمليات امنيتي نيروهاي انگليسي و عراقي موسوم به سندباد در شهر بصره واقع در جنوب عراق خبر داد.
سرگرد چارلز بربريدج گفت نيروهاي انگليسي و عراقي ديروز عمليات موسوم به سندباد را براي برقراري امنيت و بازسازي شهر بصره در جنوب عراق آغاز كردند.
وي تصريح كرد، در اين عمليات تلاش خواهد شد امنيت به شهر بصره بازگردد و زمينه انتقال كنترل امنيتي اين شهر به نيروهاي عراقي فراهم شود و از شمار نيروهاي تحت فرمان آمريكا در اين شهر كاسته شود. اين سخنگو افزود: اين عمليات احتمالاً تا ماههاي نخست سال آينده ادامه خواهد داشت.
آغاز پاكسازي وزارت كشور عراق
وزارت كشور عراق براي پاكسازي اين وزارتخانه از افراد فاسد 1300 نفر از نيروهاي خود را اخراج كرد.
احمد طاها مدير روابط عمومي وزارت كشور عراق افزود: 60 تن از اخراج شدگان از افسران تحت امر اين وزارتخانه هستند و برخي از آن ها داراي رتبه هاي عالي و بلندپايه نظامي هستند.
اين مقام مسئول در وزارت كشور عراق گفت، برخي نيروهاي اين وزارتخانه نيز به خاطر در اختيار قرار دادن اطلاعات محرمانه به ديگران و گرفتن رشوه از آن ها بازداشت شده اند.
در اين حال برخي از منابع نيز فساد اداري و مالي را از مهمترين علت هاي اخراج نيروهاي وزارت كشور عراق مي دانند.