تكليف فيناليست هاي ليگ بسكتبال غرب آسيا امروز روشن مي شود
جشن صعود صباباتري در تهران
گروه ورزشي _ علي شاكري: تكليف دو تيم فيناليست نخستين دوره ليگ بسكتبال غرب آسيا امروز روشن مي شود.در يكي از دو بازي مرحله نيمه  پاياني بعدازظهر امروز در تهران صباباتري ميزبان بلواستارز لبنان است.در دو بازي قبلي صبا در تهران حريف خود را شكست داد و بلواستارز در بيروت تلافي كرد تا سرنوشت تيم پيروز به ديدار سوم كشيده شود. صباباتري بهترين تيم باشگاهي حال حاضر ايران و قهرمان ليگ برتر اگر اندكي هوشيار بود در همان بازي دوم در بيروت مي توانست با برتري چشمگيري كه در سه كوارتر بر حريف داشت راه خود را براي رسيدن به فينال هموار كند، اما تزلزل داوران اهل تركيه و وادادن بازي از سوي بازيكنان صبا موجب شد تا جشن صعود به ديدار نهايي به تهران كشيده شود.در پيروزي صباباتري در بازي امروز نبايد شك كرد جز آنكه حوادث غيرقابل پيش بيني در ورزش سد راه اين موضوع شود. صبا با دراختيارداشتن دو بازيكن خارجي برجسته به نام هاي آندره پيتس و جوزف گارس در گارد راس و سانتر(پست 5)و نفرات ملي پوشي چون آيدين نيكخواه بهرامي، حامد آفاق، كرم احمديان و بهزاد افرادي باتجربه توانايي غلبه بر بلواستارز را دارد.از سوي ديگر حمايت تماشاگران بسكتبال انگيزه هاي پيروزي و راهيابي به فينال را در نزد بازيكنان صبا دوچندان مي سازد. به هر روي راهيابي صبا به فينال مقدمه اي براي درخشش بسكتبال باشگاهي ايران در عرصه آسيا خواهد بود. در ديگر بازي اين مرحله الجلاي سوريه در بيروت با ساجس لبنان ديدار مي كند. سرنوشت راهيابي اين دو تيم به فينال نيز به بازي سوم گره خورده است.ساجس از بخت بيشتري نسبت به الجلا براي كسب پيروزي برخوردار است.