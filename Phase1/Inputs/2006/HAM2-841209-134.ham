مقام معظم رهبري:
آمريكا در عراق به دنبال جنگ قومي و مذهبي است
ايسنا: حضرت آيت الله خامنه اي رهبر معظم انقلاب اسلامي روز گذشته در ديدار وزير كشور و استانداران، از استانداران به عنوان رئيس دولت در هر استان نام بردند و با اشاره به آمادگي عمومي  و روحيه همراه با نشاط، خوش بيني و اميد در مردم به دليل شعارها و برنامه هاي دولت جديد و تعامل مردمي رئيس جمهور محترم، تأكيد كردند: استانداران مردان خدمت هستند و بايد در صحنه عمل همه همت و تلاش خود را براي خدمت به مردم و جلب رضايت آنان به كار گيرند و هيچ گاه از كار براي مردم خسته نشوند.
ايشان با تأكيد بر اينكه استانداران مسئول امور اجرايي و پيشرفت يا عدم پيشرفت كارها هستند و بايد از همه ظرفيت ها براي پيشبرد امور استفاده كنند، افزودند: استانداران بايد با استفاده از شرايط كنوني اميدواري و اعتماد مردم و آمادگي آنان براي خدمت و با روحيه اي مردمي و متواضعانه و مخلصانه تلاش كنند تا حداكثر كار و خدمت رساني انجام شود.
رهبر انقلاب اسلامي، سفرهاي استاني رئيس جمهور و هيأت دولت و رفتن آنان به ميان مردم و شنيدن مسائل از زبان آنان را كاري بسيار خوب و تأثيرگذار دانستند و خاطرنشان كردند: بايد ميان رسيدگي به امور فوري مردم و كارهاي بلندمدت تعادل ايجاد شود و مانند برخي دوره ها به بهانه كارهاي زيربنايي از مشكلات جاري و فوري مردم غفلت نشود.
ايشان لزوم مراقبت معنوي، به كارگيري نيروهاي مخلص و با كفايت و در نظر گرفتن سند چشم انداز بيست ساله و برنامه پنج ساله را به عنوان اهداف اساسي نظام يادآور شدند و خاطرنشان كردند: در مسير خدمت به مردم نبايد مرعوب دشمن شد زيرا اگر ما بر خط مستقيم و اهداف و آرمان هاي نظام اسلامي استقامت ورزيم، دشمن كاري از پيش نخواهد برد.
حضرت آيت الله خامنه اي با تأكيد بر اين كه به دليل تعارض معيارهاي نظام اسلامي با خواست هاي قدرت سلطه گر، همواره نظام جمهوري اسلامي ايران در 27 سال گذشته، با چالش پيش بيني شده اي مواجه بوده است، افزودند: نظام اسلامي  با معيارهاي گرايش به دين خدا و معنويت، عدالت بين المللي، كرامت قائل شدن براي انسان ها و تن ندادن به قدرت طلبي و زياده خواهي سلطه گران جهاني بر سر كار آمده است، بنابراين چالش نظام اسلامي با زورگويان عالم تا زماني كه آنان مأيوس شوند ادامه خواهد داشت.ايشان در همين خصوص افزودند: در اين چالش، هدف قدرت هاي سلطه گر و به ويژه آمريكا، ايجاد اختلاف و ناامني، متوقف كردن حركت علمي كشور و موج خدمت رساني به مردم، سرگرم كردن دولت به جدال هاي بي فايده سياسي و جناحي، گرفتن اميد از مردم و بي نشاط كردن آنان و ايجاد خلل در اعتماد و ايمان مردم به شعارها و مسير حركت نظام اسلامي است،بنابراين بايد در برنامه ريزي ها و اولويت بندي مسائل در سطح كلان و استاني در نقطه مقابل خواست ها و تلاش هاي سلطه گران جهاني حركت كرد.
مقام معظم رهبري با تأكيد بر اين كه قدرت علمي، راز پيشرفت و اقتدار سياسي، نظامي و روحيه اي هر كشور است خاطرنشان كردند: اين حركت خوب علمي كه در كشور آغاز شده و نتايج قابل ملاحظه و چشمگيري هم داشته بايد با شتابي دوچندان ادامه يابد.
رهبر انقلاب اسلامي همچنين با اشاره به اوضاع عراق، هدف آمريكا را ايجاد اختلاف و ناامني، و ناكارآمد نشان دادن دولت برآمده از مردم دانستند و تأكيد كردند: آمريكايي ها در عراق در جهت ايجاد جنگ قومي و مذهبي تلاش مي كنند كه حادثه فاجعه آميز سامرا نمونه اي از آن است.
ايشان اين گونه حوادث و اقدام برخي نشريات غربي را در اهانت به پيامبر گرامي اسلام(ص)را يك نوع و جنس ارزيابي كردند و افزودند: آنان قصد داشتند در سايه ايجاد هيجان در ميان مسلمانان، اهداف خود را پيش ببرند اما شكست خوردند زيرا قضيه تصاوير توهين آميز، به احساس نفرت دنياي اسلام از استكبار تبديل و ماجراي سامرا نيز به وحدت شيعه و سني در عراق و در بسياري از نقاط اسلام منجر شد.
حضرت آيت الله خامنه اي با اشاره به بيداري جهان اسلام، لزوم حفظ اين بيداري و روشنگري بيش از پيش افكار عمومي مسلمانان را درباره توطئه هاي دشمنان يادآور شدند و تصريح كردند: امروز دولت عراق مظهر شكست سياست هاي آمريكا در خاورميانه است زيرا آمريكا درصدد روي كارآمدن يك دولت طرفدار خود بود اما اكنون دولتي اسلام گرا و پيرو نظر مرجعيت تشكيل شده است به همين دليل آمريكايي ها تلاش مي كنند در كار اين دولت اخلال ايجاد كنند اما با هوشياري مردم و مسئولان عراق، توطئه آنها ناكام خواهد ماند.
پيش از سخنان رهبر معظم انقلاب اسلامي  پورمحمدي وزير كشور ضمن ارائه گزارشي از حوزه كاري وزارت كشور و استانداران در بخش هاي مسائل سياسي، امنيتي، عمراني و شهرداري ها، حوادث غيرمترقبه و حوزه شوراها و اجتماعي، گفت: وزارت كشور درخصوص مسائل مختلف اين بخش ها از جمله اصلاح قانون انتخابات، مسائل قومي، تقسيمات كشوري، امنيت مرزها، كاهش ناهنجاري هاي اجتماعي، كاهش تصدي گري دولت در امور شهري، حمل و نقل شهري و كنترل جمعيت مطالعات كارشناسانه جامعي انجام داده كه در برخي موارد طرح هايي اجرا شده و در موارد ديگر طرح هايي در دست تهيه است.