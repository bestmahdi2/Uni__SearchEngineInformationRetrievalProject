روند رو به رشد نيروگاه هاي هسته اي در جهان
تقاضاي فزاينده
ارسلان محمدي
يكي از مهمترين كاربردهاي دانش و فناوري صلح آميز هسته اي، توليد انرژي الكتريكي(برق هسته اي)است. با توجه به رشد سرسام آور مصرف انرژي در جهان، اكثر كشورها با تقاضاي فزاينده اي براي تأمين منابع نو، ايمن و پاك انرژي مواجه هستند. در حال حاضر سوخت هاي فسيلي بيش از 80 درصد كل انرژي مصرفي دنيا را تأمين مي كنند و بنا بر آمار ارائه شده توسط سازمان بين المللي انرژي اتمي حدود 20 درصد برق جهان از نيروگاه هاي هسته اي تأمين مي شود.
مزيت هاي فراوان فناوري توليد برق هسته اي نسبت به سوخت هاي فسيلي موجب گرديده كه تمايل كشورها به سمت انرژي پاك و ارزان هسته اي به عنوان يكي از منابع مطمئن تأمين انرژي در جهان روند روز افزوني داشته باشد.چنانچه پيش بيني هاي iaea نشان مي دهد كه توليد برق هسته اي تا سال 2025 ميلادي، به ميزان 1/4 برابر رشد خواهد داشت.
در كشور ما كه سرانه مصرف انرژي بسيار بالاست و ميزان مصرف انرژي سالانه هم از رشد حدود 10 درصدي برخوردار است، بالغ بر 98 درصد انرژي الكتريكي از منابع فسيلي تأمين مي شود. لذا با توجه به اقتصاد تك محصولي و متكي بر درآمدهاي نفتي كشور، سياست توليد و توسعه انرژي هسته اي در جهت تأمين انرژي الكتريكي بعنوان يك ضرورت ملي بيش از پيش آشكار مي گردد.در اين نوشتار تلاش گرديده ضمن بررسي سير صعودي نيروگاه هاي هسته اي در جهان، معايب سوخت هاي فسيلي و مزاياي تأمين انرژي از طريق فناوري هسته اي، همچنين ضرورت توليد برق هسته اي بعنوان جزء لاينفك اهداف بلندمدت مديريت انرژي كشورمان نيز پرداخته شود.
امروزه نقش دانش و فناوري هسته اي به عنوان فناوري برتر در رشد و پيشرفت دانش بشري و تأثير شگرف آن در مؤلفه هاي علمي، آموزشي، اجتماعي، سياسي، اقتصادي و... بر كسي پوشيده نيست. يكي از مهمترين كاربردهاي دانش و فناوري صلح آميز هسته اي، توليد انرژي الكتريكي(برق هسته اي)است. فرايند توليد برق هسته اي ناشي از شكافت اورانيوم در راكتورهاي هسته اي مي باشد. اين فرايند طي واكنش هاي زنجيره اي كنترل شده، باعث توليد مقدار زيادي انرژي مي شود. اين مقدار انرژي صرف توليد بخار به منظور چرخاندن توربين هاي مولد برق مورد استفاده قرار مي گيرد.
در عصر حاضر جهان با تقاضاي فزاينده اي براي منابع انرژي مواجه است، به گونه اي كه تأمين انرژي به عنوان يك نياز استراتژيك و وابسته به منافع ملي و حيات كشورها محسوب گرديده و اكنون در هزاره سوم كشوري كه از امنيت انرژي بالاتري برخوردار باشد، رشد اقتصادي و رفاه پايدارتري خواهد داشت. بر اين اساس مديريت منابع انرژي از حياتي ترين ضرورت هاي سال هاي آتي جهان به شمار مي رود.
در حال حاضر سوخت هاي فسيلي از قبيل نفت، گاز و زغال سنگ مهمترين منابع انرژي در جهان به شمار مي روند و بيش از 80 درصد كل انرژي مصرفي دنيا از سوخت هاي فسيلي تأمين مي شود؛ در اين بين نفت خام، گاز و زغال سنگ به ترتيب 22،39 و 26 درصد از اين مقدار انرژي مصرفي دنيا را به خود اختصاص داده اند.
افزايش نياز كشورها به منابع ايمن، ارزان و پاك انرژي، موجب گرديده كه هر روزه بر تعداد نيروگاه هاي هسته اي افزوده شود،بطوري كه هم اكنون تعداد نيروگاه هاي هسته اي جهان به تعداد 447 رسيده است.
اگر چه وقوع حوادث هسته اي از قبيل تري مايل آيلند در سال 1979 و چرنوبيل در سال 1986 عمليات ساخت نيروگاه هاي هسته اي را به ميزان زيادي تحت الشعاع قرار داد، ليكن اين حوادث مانع از رشد اين فناوري نوين و كارآمد نگرديد، بلكه انرژي هسته اي هم اكنون در بسياري از كشورهاي جهان مورد استفاده وسيع قرار گرفته و اين انرژي حدود 20 درصد توليد جهاني برق را تشكيل مي دهد.
امروزه فناوري هسته اي با توجه به بنيان هاي دانشي و پايه هاي سخت افزاري آن علاوه بر صرفه اقتصادي و سازگاري زيست محيطي، نوعي برتري علمي و تكنولوژيكي انحصاري را براي دارندگان اين عرصه نيز به ارمغان آورده است. از سوي ديگر عوامل بسيار مؤثر ديگري نيز در بالا رفتن تمايل كشورها به سمت توليد برق هسته اي و كنار گذاشتن منابع فسيلي مؤثر بوده است كه عبارتند از: افزايش جهاني بهاي سوخت هاي فسيلي و پر نوسان بودن بازار آنها، پايين بودن ظرفيت مازاد توليد، عرضه محدود، افزايش سطح تقاضا، مصرف بيش از اندازه و تأثير سوخت هاي فسيلي بر گرم شدن كره زمين از يك سو و مزيت هاي فراوان زيست محيطي، ضريب ايمني فناوري هسته اي، صرفه هاي فراوان اقتصادي، دسترسي آسان و مطمئن، دانش مادر، تأمين نيرو و جايگزين مناسب در عرصه انرژي از جمله علت هاي روي آوردن كشورها در جهت توليد برق هسته اي به شمار مي روند.
مضافاً اينكه نيروگاه هاي هسته اي از نظر اثرات زيست محيطي نه تنها اثر نامطلوبي روي آب و هوا، خاك، محيط زيست و لايه ازن باقي نمي گذارند، بلكه موجب حفظ شرايط طبيعي آب و هواي كره زمين مي گردد و طبق آمارهاي آژانس بين المللي انرژي اتمي نيروگاه هاي هسته اي نقشي در توليد گازهاي گلخانه اي و گرم شدن كره زمين ندارند و برعكس تعطيلي هر نيروگاه هسته اي و جايگزيني آن با منابع غير هسته اي موجب توليد سالانه بيش از 600 ميليون تن كربن مي شود.
زيان هاي كمتر فناوري هسته اي نسبت به ساير گزينه هاي توليد انرژي و افق هاي نويدبخش در زمينه فناوري پاك و پيشرفته گداخت هسته اي(nuclear fusion)همگي از علل گرايش به سمت انرژي هسته اي به عنوان يكي از منابع مطمئن تأمين انرژي در جهان به شمار مي روند. چنانچه پيش بيني هاي صورت گرفته توسط آژانس بين المللي انرژي اتمي، روند استفاده از برق هسته اي در آينده را همچنان با سير صعودي نشان مي دهد، به گونه اي كه اين اتحاديه پيش بيني كرده است كه سهم انرژي هسته اي در توليد برق جهان تا سال 2025 ميلادي، 1/4 برابر شود كه در اين بين كشورهاي در حال توسعه قاره آسيا بيشترين ظرفيت توليد انرژي دنيا را خواهند داشت. چنانچه ذكر گرديد طبق آمار ارائه شده آژانس بين المللي انرژي اتمي، حدود 20 درصد برق جهان از انرژي هسته اي تأمين مي شود. در اين راستا فرانسه 7/77 درصد، ليتواني 73 درصد، بلژيك حدود 58 درصد، سوئد 49 درصد، بلغارستان 5/47 درصد، اسلواكي 47 درصد، اوكراين 44 درصد، كره جنوبي 43 درصد، سوئيس 40 درصد، مجارستان 5/38 درصد، اسلووني 5/37 درصد، ارمنستان 37 درصد، ژاپن 35 درصد، فنلاند 33 درصد، آلمان 32 درصد، اسپانيا 31 درصد، انگلستان 29 درصد، جمهوري چك 21 درصد، آمريكا 20 درصد، روسيه 15 درصد، كانادا 13 درصد، روماني 11 درصد، آرژانتين 9 درصد، آفريقاي جنوبي 7 درصد، مكزيك 6 درصد، هلند 4 درصد، هند 3 درصد، برزيل 5/1 درصد، چين 5/1 درصد، پاكستان 5/0 درصد انرژي مورد نياز خود را از انرژي هسته اي تأمين مي كنند.
قاره آسيا نيز به علت داشتن كشورهاي در حال توسعه و پر جمعيت تشنه انرژي است، به گونه اي كه اين قاره بيشترين نيروگاه هاي هسته اي در دست ساخت جهان را به خود اختصاص داده است و 18 تا از مجموع 28 نيروگاه هاي هسته اي در حال ساخت دنيا در اين قسمت از جهان مشغول ساخت است. در اين راستا چين قصد دارد طي 15 سال 30 نيروگاه هسته اي بسازد. در كشور ما مصرف انرژي با رشد فزاينده اي مواجه است و بيش از 98 درصد انرژي الكتريكي مورد نياز كشور از نفت و مشتقات آن بدست مي آيد كه از اين ميزان حدود 75 درصد از نيروگاه هاي گازي، 18 درصد از نيروگاه هاي نفتي و حدود 7 درصد ديگر از نيروگاه هاي آبي و... تأمين مي شود. با در نظر گرفتن ظرفيت فعلي 39000 مگا واتي توليدي كشور كه از رشد مصرف حدود 10درصدي ساليانه نيز برخوردار است؛ در ايران 1400 شمسي نياز به انرژي به ميزان 70000 مگا وات افزايش پيدا مي كند. اين در حالي است كه كشور ما در شرايط فعلي هيچگونه توليد برق هسته اي ندارد و در صورت آغاز به كار نيروگاه هسته اي بوشهر، توان توليد 1000 مگا وات برق هسته اي خواهد داشت. در حقيقت با راه اندازي نيروگاه هسته اي بوشهر ظرفيت ميزان برق هسته اي توليدي تنها مي تواند حدود 3درصد از نياز فعلي كشور را مرتفع سازد.
بنابراين با عنايت به مزاياي فراوان فناوري هسته اي و سرانه مصرف بالاي انرژي در كشور، سياست توليد و توسعه انرژي هسته اي به عنوان يك ضرورت ملي بيش از پيش آشكار مي گردد. چنانچه سياست توسعه و توليد7000 مگاواتي برق هسته اي تا افق ايران،1400 مي تواند نويد بخش آينده اي روشن براي امنيت انرژي پايدار كشورمان باشد.
در حقيقت استفاده از فناوري صلح آميز هسته اي جهت توليد انرژي الكتريكي جزء لاينفك سياست كشور ما در فرايند توسعه پايدار محسوب گرديده و ترديدي نيست كه عدم توسعه و بهره مندي از فناوري پيشرفته و كاربردي هسته اي، خود زيان هاي فراواني در كوتاه مدت و دراز مدت براي كشور به همراه خواهد داشت. از سوي ديگر با مقايسه قيمت هاي فروش نفت و گاز و هزينه صرف شده براي هر كيلو وات ساعت برق توليدي كشور و نوسان بالاي منابع فسيلي و به اتمام رسيدن اين منابع، همگي مويد اين مطلب است كه از آنجايي كه اقتصاد ايران تك محصولي و متكي بر درآمدهاي نفتي مي باشد، لذا به منظور تأمين انرژي مصرفي كشور در سال هاي آتي مي بايست با اتخاذ سياست هاي كلان انرژي به توليد برق هسته اي نه به عنوان يك نياز، بلكه به عنوان يك ضرورت ملي در جهت امنيت انرژي پايدار نگاه عميق و توجه ويژه اي معطوف داشت و شكي نيست كه ج.ا.ا براي رسيدن به اين مهم مي بايست همگام با ساير كشورها، فناوري هسته اي را در جهت متنوع ساختن سبد انرژي مصرفي خود از طريق توسعه و توليد انبوه برق هسته اي به خدمت گيرد.