مديرعامل صندوق مهر رضا(ع)اعلام كرد:
وام يك ميليون توماني ازدواج از 24 تيرماه پرداخت مي شود
پرداخت وام اشتغال و مسكن اولويت بعدي صندوق است
گروه اقتصادي- علي ابراهيمي: مديرعامل صندوق مهررضا(ع)در اولين نشست مطبوعاتي و قبل از آغاز رسمي فعاليت اين صندوق از پرداخت وام ازدواج يك ميليون توماني به زوج هايي كه تاريخ عقد آنها از 24 تيرماه سال جاري باشد خبر داد و گفت: زوج هاي جوان مي توانند با مراجعه به دفاتر پستي و ارائه اسناد و مدارك عقد پس از پر كردن فرم ثبت نام از اين تسهيلات بهره مند شوند.
سيدحسين شبيري با اشاره به اين كه با ساير بانك ها و مؤسساتي كه وام ازدواج پرداخت مي كنند هماهنگي لازم به عمل آمده تا هم پوشاني لازم صورت گيرد، افزود: بر اين اساس زوج هاي جواني كه از تاريخ مذكور ازدواج كرده اند مي توانند نسبت به دريافت وام ازدواج اقدام كنند.
تسهيلات اشتغالزايي
مديرعامل صندوق مهررضا(ع)پرداخت تسهيلات اشتغالزايي را از ديگر برنامه هاي اين صندوق دانست و در پاسخ به پرسش خبرنگار ما مبني بر تجربه ناموفق تسهيلات اشتغالزايي سال گذشته، گفت: بررسي ها نشان مي دهد كه تسهيلات پرداختي صندوق توسعه اشتغال در سال 84 تنها 40 درصد منجر به ايجاد اشتغال شده است و در شش ماهه دوم سال 84 حدود 12 هزار و 500 وام خوداشتغالي توسط صندوق فرصت هاي شغلي به متقاضيان پرداخت كه حدود 17 هزار فرصت شغلي ايجاد شده است. همچنين وام هاي پرداخت شده توسط صندوق فرصت هاي شغلي در سه ماهه نخست سال جاري 7500 فقره بوده و از اين تعداد وام خوداشتغالي 10 هزار فرصت شغلي ايجاد شده است و پيش بيني مي كنيم تسهيلات پرداختي 80 درصد اشتغالزايي داشته باشد.
شبيري، افزود: وام هاي خوداشتغالي به سه گروه اشتغال هاي خانگي به ميزان 30 ميليون ريال، خويش فرمايي با 2 نفر كاركن 100 ميليون ريال و كارگاه هاي كوچك با پنج نفر كاركن تا سقف 250 ميليون ريال است. همچنين دريافت وثيقه ملكي براي دريافت اين وام ضروري نبوده و افراد خوش حساب بانك كشاورزي قادر به ضمانت متقاضيان هستند.