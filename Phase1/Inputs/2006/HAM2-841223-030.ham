كارنامه صنايع بورس در سال 84
گروه بورس: بررسي هاي آماري از اوج گيري سهام دو گروه تازه نفس ليزينگ و انبوه سازان بورس در طول سال 84 حكايت دارد. شركت هاي فعال اين گروه ها در جريان مبادلات سال جاري، توجه حجم بالايي از متقاضيان خريد را به سوي خود جلب كردند.
يافته هاي آماري گروه بورس همشهري نشان مي دهد: در كنار اين دو گروه، قديمي هاي بورس يعني خودروسازان، سرمايه گذاري ها و شركت هاي پتروشيمي، جزو سهام هاي پرطرفدار بورس در طول سال 84 بوده اند. در اين مدت 138 هزار نفر در صف خريد 5/2 ميليارد برگه سهم شركت هاي خودروساز و قطعه ساز بورس تهران ايستاده اند. ارزش كل نقدينگي سرازيرشده به سوي سهام خودرو در يك سال اخير 9 هزار و 200 ميليارد ريال تخمين زده مي شود. در اين گروه، سهام ايران خودرو، سايپا و ايران خودرو ديزل با جذب 77 هزار خريدار، دوسوم متقاضيان خريد را به خود جلب كرد. شركت هاي سرمايه گذاري نيز كه با هجوم 116 هزار خريدار مواجه شده بودند در رتبه دوم جاي گرفتند. ارزش كل دستور خريدهاي صادر شده براي سهام اين گروه به سه هزار و 800 ميليارد ريال رسيد و اين دسته از شركت ها را در رتبه دوم جاي داد.
طي سال 84 در بين شركت هاي سرمايه گذاري، دو شركت آتيه دماوند و توسعه ملي، پرطرفدارتر از بقيه بوده اند. اين دو شركت امسال به بورس تهران پيوستند و بيشترين تعداد خريداران،در عرضه اوليه براي سهام آنها دستور خريد صادركردند.
توليدكنندگان محصولات شيميايي و پتروشيمي هم در حالي رتبه سوم را به خود اختصاص دادند كه شركت كوچكي به نام سموم علف كش رتبه چهارم جدول تقاضاي اين گروه را در اختيار گرفته است. تعداد خريداران سهام اين شركت در طول سال 84 از مرز 8 هزار نفر فراتر رفت. در اين مدت سرمايه گذاري پتروشيمي و كربن ايران با جذب 50 هزار خريدار، پرطرفدارترين سهام گروه پتروشيمي و شيميايي لقب گرفتند.
در جمع ليزينگ ها هم به ترتيب ليزينگ  صنعت و معدن، ليزينگ غدير و ليزينگ ايران پرطرفدار بوده اند. تعداد خريداران سهام اين سه شركت بين 10 تا 28 هزار نفر در نوسان بوده است. شركت هاي يادشده هر يك، فصلي از سال را به نام خود ثبت كردند. بهار متعلق به ليزينگ صنعت و معدن بود. در تابستان امسال ليزينگ غدير مورد توجه قرار گرفت و در زمستان جاري ليزينگ ايران اوج گرفت. تعداد كل خريداران سهام شركت هاي ليزينگ در آستانه پايان سال 84 به محدوده 70 هزار نفر رسيده و ارزش كل نقدينگي سرازير شده به سوي سهام ليزينگ، دو هزار و 200 ميليارد ريال تخمين زده مي شود.
انبوه سازان مسكن هم كه در آغاز سال 84 شروعي خوب را به نمايش گذاشتند و بسياري موج بعدي صعود را به اين گروه متعلق مي دانستند، تاكنون 63 هزار خريدار و متقاضي سرمايه گذاري را جذب كرده اند. سهام اين شركت ها در زمستان امسال با بي توجهي نسبي بازار روبه رو بوده است.
اما نكته جالب توجه در مبادلات سال جاري، نزول شديد حجم تقاضا براي سهام سيمان و هلدينگ ها بوده است. اين دو گروه بزرگ و تأثيرگذار بورس كه در مجموع، يك سوم كل ارزش هاي بازار را در خود جاي داده اند، از نظر ميزان تقاضا براي خريد سهام به قعر جدول بورس سقوط كرده اند. در سال 84 ارزش سهام اين شركت ها و به ويژه هلدينگ فقط با بازارگرداني و تزريق نقدينگي مستمر سهامداران عمده حفظ شده است.