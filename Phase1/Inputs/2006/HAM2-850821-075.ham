بازتاب
پاسخ سازمان حفاظت محيط زيست
احتراماً، عطف به درج خبري مبني بر ممنوعيت شكار پرنده به بهانه آنفلوآنزاي مرغي و به دليل عزل و نصب هاي متعدد و... از سوي آقاي محمدحسين سدهي نيا در روزنامه همشهري مورخ 26/7/85 جوابيه زير جهت درج در آن روزنامه به منظور اطلاع عمومي اعلام مي گردد. اعمال ممنوعيت شكار و صيد پرندگان وحشي به موجب نامه مورخ 1/6/84 رئيس وقت سازمان دامپزشكي كشور به عنوان سركار خانم دكتر ابتكار رياست وقت سازمان حفاظت محيط زيست و در پي اعلام شيوع بيماري فوق حاد آنفلوآنزاي پرندگان در شمال درياي خزر و در كشورهاي روسيه و قزاقستان مطرح و به  منظور پيشگيري و جلوگيري از گسترش بيماري به كشورهاي مسير مهاجرت پرندگان وحشي كه ناقل بيماري فوق مي باشند، اين تصميم اخذ و با توجه به همزماني آن با فصل مهاجرت پرندگان به مورد اجرا درآمد. بنابراين تصميم گيري از زمان تصدي مديران و مسئولان قبلي اتخاذ و نظر به حساسيت موضوع مورد پيگيري ستاد آنفلوآنزاي فوق حاد پرندگان و مسئولان فعلي سازمان حفاظت محيط زيست قرار گرفت. و اما در مورد بندهاي چهارگانه اشاره شده در گزارش لازم به ذكر است كه:
1 همان گونه كه نويسنده گزارش اشاره نموده اند بسياري از پرندگان مهاجر به عنوان مخزن و ناقل ژن بيماري بوده و علي رغم دارا بودن ويروس بيماري، فاقد علائم ظاهري(به ويژه در مرغابي ها و غازها)مي باشند. لذا وجود بيماري خللي در توانايي پرواز و مهاجرت پرندگان ايجاد نمي نمايد.
2 - با توجه به وجود ارتباط زيستگاهي براي پرندگان آبزي، كنارآبزي و خشك زي به طوري  كه بسياري از پرندگان مهاجر را مي توان در حاشيه رودخانه ها و بركه هاي كوچك واقع در مناطق كوهستاني نيز مشاهده نمود و يا انتشار آلودگي در مسيرهاي پروازي، لذا احتمال سرايت بيماري در وضعيت شيوع گسترده به پرندگان خشكي زي به راحتي امكان پذير بوده و مناسب ترين شيوه براي پيشگيري، ممنوعيت كليه پرندگان وحشي مي باشد. 3 - عدم صدور پروانه هاي شكار و صيد، وظايف محوله به سازمان حفاظت محيط زيست در برنامه كنترل و پايش تالاب ها وظيفه نظارتي و كنترل برقراري ممنوعيت شكار و صيد را دوچندان نموده است و ضمن كنترل در برقراري ممنوعيت و جلوگيري از وقوع شكار و صيد غيرقانوني، برنامه پايش تالاب ها و مرگ و مير پرندگان و نمونه گيري از پرندگان وحشي، به منظور آگاهي از وضعيت بيماري در تالاب ها به وظايف نظارتي افزوده شده است. 4 - اين عمل اقدامي در جهت حفظ سلامتي محيط زيست و گذر از بحراني مي باشد كه مجامع جهاني احتمال شيوع آن  را داده اند. در وضعيتي كه وجود اين بيماري در كشورهاي همسايه ايران(تركيه، روسيه، قزاقستان، عراق و...)مورد تأييد مجامع علمي جهاني قرار گرفته و مرگ و مير تعداد قابل توجهي قوي وحشي در تالاب هاي شمال كشور در بهمن ماه 84 صورت گرفته است، لذا اصرار بر انجام شكار و صيد پرندگان وحشي را هيچ انسان منصف و دورانديشي پيشنهاد نمي نمايد. بنابراين انتظار مي رود در اين شرايط پيش آمده، جامعه شكارچيان نيز كمي صبر و حوصله در پيش گيرند و در موقعيتي كه حتي اجازه پرورش طيور اهلي به ويژه اردك و غاز در مزارع كشاورزي به افراد محلي به منظور تأمين بخشي از معيشت شان و نيز عرضه و زنده فروشي مرغ خانگي ممنوع مي گردد. جا دارد شكارچيان نيز كه عموماً براي سرگرمي و تفريح به اخذ پروانه شكار پرندگان وحشي اقدام مي نمايند، فرصت را غنيمت شمرده و با رعايت ممنوعيت شكار و صيد ضمن همكاري در برنامه پيشگيري از بيماري مذكور، امكان استراحت و تجديد نسل را با پرهيز از كشتار پرندگاني كه نقش و اهميت آنها در طبيعت هزاران بار بيشتر از ارزش شكار مي باشد فراهم كنند.