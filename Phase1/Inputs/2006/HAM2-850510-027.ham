دريچه
مهار ديابت با گياه خواري مطلق
صدف كوه كن
واشنگتن- رويترز: تحقيقات جديد حاكي است آن دسته از افرادي كه از رژيم كم چربي گياه خواري مطلق استفاده مي كنند(حتي محصولات لبني را هم از وعده هاي غذايي خود حذف كرده اند)، ميزان قند خون پايين تري دارند و كاهش وزن نيز در آنها بيشتر از افرادي است كه از رژيم هاي استاندارد انجمن ديابت آمريكا پيروي مي كنند.
با استناد به گزارشي كه در ژورنال انجمن ديابت آمريكا به چاپ رسيده است، اين افراد(گياه خواران مطلق)در كاهش ميزان كلسترول خون نيز موفق تر بوده اند و عملكرد كليوي در آنها در سطح بهتري قرار دارد. افراد تحت رژيم نيز معتقدند كه پيروي از يك رژيم گياه خواري مطلق، آسان تر است، چرا كه مجبور به اندازه گيري پروتئين ها يا محاسبه كالري نيستند.
دكتر نيل برنارد- رئيس انجمن پزشكان- در كنفرانس خبري اعلام كرد: «من اميدوارم اين مطالعات به جايي منتهي شود كه رژيم غذايي بر نسخه و دارو در كنترل و درمان ديابت، پيشي بگيرد و به عنوان اولين تغيير در شيوه زندگي اين افراد به حساب آيد.دكتر برنارد و همكارانش در دانشگاه جورج واشنگتن، دانشگاه تورنتو و دانشگاه كاروليناي شمالي، 99 نفر را كه از بيماري ديابت نوع2(غيروابسته به انسولين)رنج مي بردند، تحت بررسي قرار دادند. در اين تحقيق، افراد به شكل تصادفي تحت رژيم هاي كم چربي و كم شكر گياه خواري مطلق يا رژيم استاندارد انجمن ديابت آمريكا قرار گرفتند.
بعد از 22 هفته، بررسي نتايج حاكي از آن بود كه 43درصد از افرادي كه تحت رژيم گياه خواري مطلق بودند و 26درصد از افرادي كه رژيم استاندارد گياه خواري را رعايت مي كردند، قادر به قطع يا كاهش استفاده از داروهايي نظير انسولين يا داروهاي كنترل كننده گلوكز شدند.