شناسايي عامل جنايت در نتيجه پزشكي قانوني
گروه حوادث: دختر جواني كه متهم به قتل پدرش است با دستور بازپرس جنايي تهران روانه زندان شد.
به گزارش همشهري،  بازپرس حسين اصغرزاده روز گذشته در خصوص آخرين اقدامات قضايي روي پرونده ليندا 25 ساله كه متهم است با همكاري پسر جواني به نام محمد، اقدام به قتل پدرش و شروع به قتل مادر خود كرده بود، گفت: در حال حاضر اين دو جوان با صدور قرار بازداشت روانه زندان شده اند و با ارسال نتيجه آزمايشات پزشكي قانوني در خصوص علت اصلي فوت پدر دختر جوان، تحقيقات تا صدور قرار مجرميت و كيفرخواست از سوي دادسراي امور جنايي تهران ادامه خواهد يافت.
بر پايه اين گزارش، ليندا اوايل بهمن ماه طي يك اقدام غافلگيرانه با همدستي محمد مقدار زيادي قرص آرام بخش را در طول يك هفته در غذاي والدين خود ريخته بود كه بعد از فاش شدن نقشه اين دو جوان از سوي خواهر ليندا، مصدومين به بيمارستان انتقال يافتند ولي در نهايت تلاش هاي پزشكي براي نجات جان پدر ليندا بي نتيجه ماند و نامبرده جان سپرد.
با مرگ وي پرونده اين نقشه شوم از دادسراي سعادت آباد به دادسراي امور جنايي انتقال يافته و ليندا و محمد در اداره دهم آگاهي تهران به بزه انتسابي خود اعتراف كردند.