شركت واحد بر سر دوراهي
اتوبوسراني؛ سوددهي يا نيازمندي
سيدمحمد فياض
اين روزها بحث هاي گوناگوني در خصوص نحوه اداره شركت واحد و نوع ساختار اداري آن در محافل مختلف مطرح است. عده اي مشكل عمده اين شركت را در جدا بودن آن از شهرداري و تنها راه حل معضلات را پيوستن به مجموعه شهرداري و اداره مستقيم آن توسط شهردار تهران مي دانند و عده اي نيز بر اين اعتقادند كه قانون و اساسنامه شركت واحد اجازه چنين كاري را نمي دهد و معتقدند شوراي شهر تهران همانگونه كه شهردار را انتخاب مي كند، مدير عامل و اعضاي هيات مديره شركت واحد را نيز انتخاب مي كند و احيانا جهت نيل به هدف اول يعني واگذاري مديريت شركت واحد به شهرداري، نياز به تغيير قانون و اساسنامه اين شركت است.
79سال پيش اولين قانون در موضوع اتوبوسراني تهران در مجلس شوراي ملي وقت به تصويب مي رسد و براساس آن يك كمپاني تجاري دانماركي اجازه مي يابد با حداقل 21 اتوبوس، خطوط اتوبوسراني آزاد در شهر تهران و شميران داير كند. مدت اين امتياز 15ساله بوده و در سال 1331 با تصويب قانون تاسيس شركت اتوبوسراني عمومي در شهرها عمر آن پايان يافته و امتياز اتوبوسراني در داخل شهرها به شهرداري واگذار مي شود. آئين نامه اجرايي قانون مذكور در سال 1334 تصويب مي شود.
براين اساس به شهرداري ها اجازه داده شد نسبت به تاسيس شركتي سهامي اقدام كنند، مشروط به اينكه حداقل 51 درصد سهام آن متعلق به شهرداري و بقيه متعلق به اتباع ايراني ساكن در محل باشد. در پي قانونمند شدن موضوع حمل ونقل مسافر در داخل شهرها، شركت اتوبوسراني تهران و حومه در تاريخ20‎/1‎/1335 تاسيس مي شود.
در زمان تصويب قانون تاسيس شركت واحد اتوبوسراني عمومي در شهرها، حمل ونقل مسافر به عنوان يك عمل تجاري سودده مطرح بوده و نگرش قانونگذار نيز مبتني بر اين موضوع بوده است. پس از گذشت مدتي باتوجه به مشكلات به وجود آمده، نگرش قانونگذار در اين رابطه تغيير كرده، به نحوي كه براي جبران كسري بودجه لازم جهت اتوبوسراني، قانونگذار در سال 1351 با الحاق يك تبصره به قانون مذكور، به شهرداري ها اجازه داد در صورت اقتضا و براي بهبود وضع اتوبوسراني و نقل  وانتقال مسافر در داخل و حومه هر شهر و با تصويب انجمن شهر، نسبت به واگذاري، بهره برداري تمام يا قسمتي از خطوط اتوبوسراني و باتوجه به صرفه و صلاح ساكنان شهرها و رعايت آئين نامه معاملات شهرداري به بخش خصوصي اقدام كنند.
بعد از پيروزي انقلاب اسلامي مصوبات متعددي در رابطه با بهبود وضعيت اتوبوسراني تهران به تصويب رسيد كه از جمله مهمترين آنها قانون الزام دولت در مورد تهيه لايحه خودكفايي شركت واحد اتوبوسراني در سال 1363 بود كه در عمل به دست فراموشي سپرده شد.
در حال حاضر براساس ماده 16 اساسنامه شركت واحد، مجمع عمومي عادي شركت - حسب تبصره3 ماده واحده قانون تاسيس شركت اتوبوسراني عمومي در شهرها و در حال حاضر شوراي محترم اسلامي شهر تهران است- هيات مديره را انتخاب و هيات مديره منتخب نيز براساس ماده 19 اساسنامه از بين خود يك نفر را به عنوان مدير عامل انتخاب مي كند.
باتوجه به تبصره يك ماده واحده مذكور، تمامي سهام شركت واحد اتوبوسراني تهران در حال حاضر متعلق به شهرداري تهران است بنابراين تامين بودجه مورد نياز شركت نيز با شهرداري تهران است.
عمده مباحث مطروحه فعلي در خصوص مديريت شركت واحد، برداشت هاي متفاوت و متضاد از تبصره هاي يك و سه ماده واحده است؛ عده اي معتقدند باتوجه به تبصره يك و تعلق تمام سرمايه شركت به شهرداري تهران و تامين بودجه مورد نياز آن از سوي شهرداري، مي بايستي مديريت شركت توسط شهردار انتخاب و همسو با برنامه هاي شهرداري باشد.
عده اي نيز معتقدند بحث مديريت شركت و سرمايه شركت، دو مبحث جدا از هم هستند.
واضح آنكه در فرض اول، اداره امور به نحو مطلوب تري انجام خواهد گرفت ولي اين امر مستلزم تغيير در قانون تاسيس شركت اتوبوسراني عمومي خواهد بود.
صرف نظر از اين در هويت حقوقي اتوبوسراني تهران و اطلاق عنوان شركت به آن ترديد وجود دارد زيرا اولا مشمول تعريف قانونگذار از شركت ها نيست چون حسب صراحت ماده 571 قانون مدني، شركت عبارت است از اجتماع حقوق مالكان متعدد در شيء واحد به نحو اشاعه، در حالي كه فعلا شهرداري تهران تنها مالك سرمايه اتوبوسراني تهران است و تعدد مالكان متصور نيست. ثانيا عملكرد اتوبوسراني تهران به هيچ وجه تجاري نبوده تا در زمره شركت هاي تجاري و بالطبع مشمول قانون تجارت قرار گيرد.
در هر حال همانگونه كه قبلا گفته شده به موجب تبصره 3 ماده واحده قانون مذكور، حق راي نسبت به سهام شركت واحد با شوراي شهر و در حال حاضر با شوراي اسلامي شهر تهران است.
اين حق نيز قائم به شخصيت شورا بوده و قابل توكيل و تفويض به غير نيست. بديهي است با وجود تصريح قانونگذار، تفويض اختيارات قانوني فوق نياز به تجويز قانونگذار و نيز تعيين مفوض اليه دارد.
به نظر نگارنده اساسنامه فعلي شركت و قوانين موجود به شرح زير مي تواند تا حدي راهگشاي مشكلات فعلي باشد.
در تبصره يك ماده واحده قانون تاسيس به شهرداري  جهت استفاده از امتياز نقل و انتقال جمعي مسافر در داخل شهر اختيار داده شده كه شركت تشكيل دهد يا به نحو ديگري از آن امتياز استفاده كند. امروزه مشاهده مي شود از مجموع 81 شهر كشور كه داراي اتوبوسراني هستند اين امر تنها در سه شهر انجام شده و در ساير شهرها سازمان هاي اتوبوسراني، تحت مديريت مستقيم شهرداري ها فعاليت مي كنند. باتوجه به قسمت ذيل تبصره يك و همچنين بند پ ماده 17 اساسنامه، با عدم تمديد مهلت قانوني شركت يا انحلال آن مي توان با ايجاد يك سازمان جديد، تمامي اموال و امكانات شركت را به سازمان جديد منتقل و تحت مديريت شهرداري، همان خدمات قبلي را ارائه داد.
راه حل ديگري كه در اين رابطه وجود دارد اين است كه همسو با برنامه هاي دولت، خصوصي سازي در شركت واحد اجرا شود؛ به اين صورت كه چون وفق تبصره يك ماده واحده، امكان واگذاري 49درصد سهام شركت به بخش خصوصي مقدور است و همچنين طبق تبصره 13 قانون مذكور نيز شهرداري ها مجازند در صورت اقتضا براي بهبود وضع اتوبوسراني و نقل و انتقال مسافر در داخل و حومه شهرها بهره برداري تمام يا پاره اي از خطوط اتوبوسراني را به بخش خصوصي واگذار كنند، بنابراين حسب مورد، اجراي يكي از دو شكل فوق يا هر دو آنها ميسر خواهد بود كه دراين راستا مي بايست شرايط را در كوتاه مدت به گونه اي فراهم كرد تا شركت واحد بتواند بهاي تمامي خدمات خود را از مسافر دريافت كند.
بديهي است اين امر باعث افزايش قيمت بليت از 200 ريال به رقمي حدود 1500 ريال خواهد شد و در اينجا دولت و شهرداري مي تواند يارانه مورد نظر بابت هر بليت را به شركت واحد يا بخش خصوصي پرداخت كرده و به تدريج در راستاي برنامه هاي كلي دولت در حذف يارانه ها و واقعي شدن بهاي خدمات، نسبت به تعديل قيمت ها اقدام شود.
راهكار سوم نيز اصلاح قوانين موجود و انطباق آن با شرايط فعلي جامعه است.