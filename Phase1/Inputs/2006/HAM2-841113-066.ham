صف فروش براي 4 شركت تشكيل شد
گروه بورس: قيمت سهام 23 شركت بورس طي دادوستدهاي ديروز با افت 5درصدي روبه رو شد.
به گزارش «همشهري» نيروترانس، داروسازي اكسير، سيمان خزر، پتروشيمي اراك، تولي پرس، پتروشيمي فارابي و پتروشيمي شيراز از جمله شركت هايي بودند كه روز گذشته افت 5درصدي قيمت را تجربه كردند.
در اين روز داده پردازي ايران، پياذر، آذرآب و مهندسي نصير ماشين توانستند سقف 5درصدي رشد قيمت را نشانه روند.
سهام آذرآب ضمن افزايش 5درصدي قيمت، ديروز توانست لقب پرتقاضاترين سهم را از آن خود سازد.
در اين روز 43 نفر براي خريد 303 هزار و 335 سهم اين شركت به ارزش 5/1 ميليارد ريال برگه دستور خريد پر كردند.
كارگزاران بازارگردان هم روز گذشته براي برقراري تعادل در بازار، سهام سرمايه گذاري غدير، سرمايه گذاري مسكن،زامياد، سيمان سپاهان، سيمان هرمزگان، سيمان شرق و ايران خودرو را بازارگرداني كردند.
در سوي ديگر بازار، ديروز فعالان بازار براي فروش سهام 4شركت سرمايه گذاري غدير، بانك اقتصاد نوين، سرمايه گذاري بانك ملي و سيمان دورود صف كشيدند.
در اين روز 181 فرم درخواست فروش براي 7/1 ميليون سهم سرمايه گذاري غدير به ارزش 2/7 ميليارد ريال روي ميز كارگزاري ها قرارگرفت. 216 نفر هم ديروز به كارگزاري ها مراجعه كردند تا 2/1 ميليون برگه سهم بانك اقتصاد نوين به ارزش 2/3 ميليارد ريال را به فروش رسانند.
براساس اين گزارش 74 سهامدار سرمايه گذاري بانك ملي روز گذشته 716 هزار و 412 سهم اين شركت به ارزش 3/2 ميليارد ريال را در بازار عرضه كردند.