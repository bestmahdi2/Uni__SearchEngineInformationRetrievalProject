افق
دكتر موحد و آراي حقوقي درباره نفت
دكتر محمدعلي موحد، چهره اي چند وجهي است. از يك سو تصحيح اش از آثار كهن عرفاني، ادبي ايران، همانند مقالات شمس وي را در جايگاه يك متن شناس نامي قرار داده است.(شنيده ايم كه تصحيحي از شرح فصوص الحكم را نيز به دست گرفته اند)و از ديگر سو در زمينه  تاريخ معاصر ايران دستي چيره و كهن دارند و كتاب خواب آشفته نفت وي، در زمره بهترين و مستندترين منابع در زمينه تحليل رخداد ملي شدن نفت و كودتاي 28 مرداد شناخته شده است. بر اينها بيفزاييد تخصص اصلي ايشان را كه حقوق بين الملل است و البته كتاب معتبر «در هواي حق و عدالت» كه جايزه جمهور را به خاطر بهترين كتاب سال 1382 در حوزه علوم سياسي و حقوق از آن خود كرده اند.دكتر موحد، ضمن كار در اين زمينه ها، برخي تجربه هاي تاريخي در زمينه مسائل حقوقي(به خصوص حقوق نفت و آراي مطرح شده در اين زمينه در دادگاههاي بين المللي)را با شرح و توصيفي عالمانه گرد آوري كرده و انتشار مي دهد. تازه ترين كار از اين مجموعه چندي پيش از سوي انتشارات كارنامه به بازار نشر راه يافته است و به زودي قرار است جلد سوم اين مجموعه كه اختصاصاً  به آراي دادگاههاي بين المللي(چون دادگاه لاهه)درباره مسائل نفتي ايران اختصاص دارد، انتشار عمومي يابد. از دكتر موحد كتابي هم درباره خليج فارس و به خصوص جزاير سه گانه ايراني منتشر شده است كه مستندترين دلايل تاريخي حقوق درباره مالكيت ايران بر اين جزاير را درخود جاي داده است.



عباس ميلاني و ترجمه كتابي از كولاكوفسكي
عباس ميلاني؛ با كتاب «معماي هويدا» در ايران معرفي شد، اگر چه پيش از اين آثاري چون «تجدد و تجدد ستيزي در ايران» و نيز ترجمه رمان معروف بوتكاكف به نام مرشد و مارگاريتا نيز از وي به بازار نشر ايران راه يافته بود. ميلاني كتاب سه جلدي «تاريخ ماركسيسم» اثر معروف لشك كولاكوفسكي(فيلسوف لهستاني)را در دو جلد ترجمه كرده كه به زودي از سوي نشر آگه به بازار كتاب عرضه خواهد شد.
كولاكوفسكي در ايران با سه جلد كتاب كم حجم، اما آموزنده و خواندني، در باب مقولاتي بزرگ(انتشارات طرح  نو)شناخته شده است، اما كتاب تاريخ ماركسيسم وي كه در سالهاي 1976 تا 79 درغرب منتشر شد، زماني به نگارش درآمد كه اين فيلسوف لهستاني از كرسي استادي دانشگاه كنار گذاشته شده اگر چه بسياري آموزه ماركسيستي را به عنوان سنت ايدئولوژيكي كمونيسم معاصر در نظر آورده اند، اما در نظر كولاكوفسكي طرح اين پرسش كه آيا كمونيسم معاصر، در قلمرو ايدئولوژي و نهادهاي مربوط به آن ميراث قانوني ماركس به شمار مي رود، بي حاصل است. از آن مهمتر پرسش هاي اين انديشمند درباره ابهام ها و تعارض  هاي بالقوه اي است كه در اصل انديشه وجود داشت و موجب شد تا ايدئولوژي هاي متفاوت و جنبش هاي متنوع خود را هوادار ماركسيسم بدانند.اين اثر از آن جهت مهم است كه جايگاهي پراهميت، در نوشته هاي كولاكوفسكي به عنوان يك فيلسوف كمونيست از يك سو و سردمدار جريان تجديد نظر طلب و مظهر سوسياليسم دموكراتيك از ديگر سو دارد.