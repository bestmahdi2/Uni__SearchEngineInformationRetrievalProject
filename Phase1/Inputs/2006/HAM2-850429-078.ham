يورش تانك هاي اسرائيلي به غزه و نابلس
گروه بين الملل - منابع امنيتي فلسطين اعلام كردند، در جريان حمله نظامي ديروز   اسرائيل به شهر نابلس در شمال كرانه باختري، پنج فلسطيني مجروح شدند كه حال يكي از آنها وخيم اعلام شده است. سه فلسطيني ديگر نيز شهيد شدند.
به گزارش خبرگزاري فرانسه، اين منابع اعلام كردند، نظاميان رژيم صهيونيستي با پشتيباني 30 دستگاه جيپ، دو دستگاه تانك و سه دستگاه بولدوزر وارد اين منطقه شده و مقر محلي تشكيلات خودگردان را محاصره كرده و سپس شروع به تيراندازي كردند.
تانك هاي رژيم صهيونيستي نيز وارد اردوگاه آوارگان مغازي در مركز غزه شدند.در اين اردوگاه 22 هزار آواره فلسطيني حضور دارند.ساكنان محلي اعلام كردند، 30 خودروي زرهي اسرائيل در اين اردوگاه مستقر شده اند.
فلسطينيان اعلام كردند كه در درگيري هاي ديروز ميان نظاميان صهيونيستي و مبارزان فلسطيني، شش فلسطيني به شهادت رسيده و پنج تن ديگر مجروح شدند.در اين درگيري ها پنج اسرائيلي نيز زخمي شدند.همچنين اسرائيل اعلام كرد كه مبارزان فلسطيني را با دو موشك هدف قرار داده است.
آوارو دسوتو نماينده ويژه سازمان ملل، پس از نشست با محمود عباس رئيس تشكيلات خودگردان گفت: ما اميدواريم بحران كنوني در غزه به زودي برطرف شود و به اوضاعي برگرديم كه بتوان اهداف صلح را پيگيري كرد.
مقامات فلسطيني اعلام كردند كه تيم سازمان ملل هيچ پيشنهادي براي پايان درگيري ها به عباس ارائه نكرد. نبيل ابوردينه سخنگوي عباس گفت: تنها مساله اي كه عباس بر آن متمركز شده، يافتن راهي براي توقف حملات اسرائيل است. اين موضوعي است كه ما به دنبال آنيم.
احتمال آزادي
زندانيان در بند فلسطين
نماينده وزارت امور زندانيان فلسطيني گفت كه قراردادي بين دولت اسرائيل و تشكيلات خودگردان مبني بر بستن پرونده زندانيان فلسطيني دربند اسرائيل و آزادي بي قيد و شرط اين زندانيان در حال انعقاد است.
به گزارش روزنامه البيان چاپ امارات - زياد ابوعين، نماينده وزارت امور زندانيان فلسطيني با اشاره به توافق هاي اوليه اسرائيل و تشكيلات خودگردان درخصوص اين قرارداد كه با نظارت آمريكا و غرب صورت گرفته، عنوان داشت: براساس اين قرارداد تمامي  زندانيان فلسطيني در بند رژيم اشغالگر بدون توجه به پيشينه شان آزاد مي شوند.ابوعين خاطر نشان كرد كه در حال حاضر مذاكرات رسمي با طرف اسرائيلي از طريق ميانجيگران صورت مي گيرد.
وي همچنين تصريح كرد كه محمود عباس، رئيس تشكيلات خودگردان از مسئولان آمريكايي تعهداتي درخصوص آزادي زندانيان و اعمال فشار بيشتر عليه اسرائيل در اين خصوص دريافت كرده است.
وي همچنين از وعده هاي ايهود المرت، نخست وزير رژيم صهيونيستي به عباس در كنفرانس پترا در اردن خبر داد و افزود: ايجاد فضاي مثبت درخصوص آزادي زندانيان به تحقق اين امر كمك شاياني خواهد كرد.
ابوعين خاطرنشان كرد: مساله زندانيان به چالشي بزرگ و زخمي باز در منطقه تبديل شده و با توجه به خطرات مربوط به اين چالش، كشورهاي جهان بايد با ميانجيگري جهت تحقق هر چه سريع تر حل و فصل اين موضوع مانع افزايش اين بحران ها شوند.