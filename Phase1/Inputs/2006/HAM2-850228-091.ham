ژنتيك
با هدف معرفي آخرين دستاوردهاي تحقيقاتي ژنتيكنهمين كنگره ژنتيك ايران برگزار مي شود
گروه علمي فرهنگي- علي اصغر محمدي: نهمين كنگره ژنتيك ايران با هدف معرفي آخرين دستاوردهاي تحقيقاتي ژنتيك كشور و فراهم ساختن فضاي بحث و تبادل نظر بين متخصصان علوم گوناگون ژنتيك، به مدت سه روز از 30 ارديبهشت تا 1 خرداد ماه امسال، توسط انجمن ژنتيك ايران و با مشاركت وزارتخانه هاي علوم، تحقيقات و فناوري و بهداشت، درمان و آموزش پزشكي، سازمان ها و مراكز تحقيقاتي و پژوهشي مرتبط، در مركز همايش هاي بيمارستان ميلاد تهران برگزار مي شود.
به گزارش همشهري رئيس نهمين كنگره ژنتيك ايران با اعلام اين خبر گفت: اين كنگره زمينه هاي گوناگون علم ژنتيك اعم از ژنتيك كلاسيك، مولكولي، مهندسي ژنتيك، سيتوژنتيك، ژنتيك كمي و ژنتيك جمعيت ها را دربرمي گيرد.
دكتر سيروس زينلي اضافه كرد: نهمين كنگره ژنتيك در حالي برگزار مي شود كه پروژه هاي ژنوم متعددي پايان يافته و در حال گذر از دوران پس ژنومي هستيم و موفقيت هاي دانشمندان و متخصصان ايراني طي سال هاي گذشته نيز توجه جهانيان و مسئولان كشور را به خود معطوف ساخته و اميد است اين كنگره به آينده درخشان تر ژنتيك و زيست فناوري در كشور بيانجامد.
عضو هيأت علمي انستيتو پاستور ايران افزود: بيش از 490 مقاله به صورت سخنراني و پوستر در نهمين كنگره ژنتيك ايران ارائه مي شود.
رئيس انجمن ژنتيك ايران در ادامه گفت: مجموعاً 192 سخنراني در اين كنگره ارائه خواهد شد كه شامل 66 سخنراني در شاخه ژنتيك انساني(پزشكي)، 66 سخنراني در شاخه ژنتيك گياهي، 30 سخنراني در شاخه ژنتيك دام و آبزيان(جانوري)و 30 سخنراني در شاخه ژنتيك پروكاريوت ها(ريز سازواره ها)، است. همچنين 12 مقاله كليدي نيز ارائه مي شود.
دكتر زينلي، ارائه راهكارهايي در زمينه توسعه علم ژنتيك در كشور، نشر مفاهيم ژنتيك در سطح جامعه را از ديگر اهداف اين همايش دانست و افزود: در اين همايش چند كارگاه عملي نيز برگزار خواهد شد.
رئيس شبكه پزشكي مولكولي كشور با اشاره به ضرورت برگزاري اين همايش اظهار كرد: طي دو دهه اخير علم ژنتيك در ايران پيشرفت چشمگيري داشته و لازم است به اين علم بيش از گذشته توجه شود.
به گفته زينلي، 7 دوره اين كنگره پيش از پيروزي انقلاب اسلامي برگزار شده است و در واقع اين كنگره دومين همايش تخصصي ژنتيك كشور بعد از پيروزي انقلاب اسلامي است.علاقه مندان مي توانند براي كسب اطلاعات بيشتر به وب سايت www.genetics.ir مراجعه كنند.