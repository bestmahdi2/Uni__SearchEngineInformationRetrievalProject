هم زمان با روز ملي عطار انجام گرفت
پرده برداري از تنديس عطارشناس آلماني در نيشابور
گروه ادب و هنر: شاعران كلاسيك ايران، شاعراني شناخته شده در اقصي نقاط جهان هستند. حافظ، مولوي، خيام، سعدي و... شاعراني هستند كه علاوه بر متخصصان و استادان رشته ادبيات، علاقمندان و خوانندگان شعر در كشورهاي مختلف جهان آنها را مي شناسند و شعرهايشان را خوانده اند.
عطار نيشابوري از جمله شاعراني است كه نامي آشنا براي بسياري از پژوهشگران و علاقمندان به ادبيات است. از جمله شخصيت هايي كه درباره او به تفصيل به تحقيق پرداخته و به زندگي و آثار او همت گماشته اند، هلموت ريتر آلماني است. همزمان با روز ملي عطار كه روز جمعه در نيشابور و در كنار مقبره اين شاعر بزرگ فارسي برگزار گرديد، از تنديس هلموت ريتر هم پرده برداري شد. علاوه بر اين استادان و عطارشناسان ايراني چون تقي پور نامداريان، ابراهيم قيصري، مهر آفاق بايبردي، مسعود تاكي و محمد جعفر ياحقي(دبير ستاد بزرگداشت عطار نيشابوري)در اين مراسم به ارائه مقاله با موضوعات مكررات نامكرر در منظومه هاي عطار، هلموت ريتر و درياي جان و روايت عطار از داستان بر دار كردن حسنك پرداختند.
دكتر ياحقي دبير ستاد بزرگداشت عطار در سخناني به مناسبت برگزاري اين بزرگداشت گفت: به دنبال اجراي يك تفاهم فرهنگي بين متفكران ايراني و آلماني، تنديس هلموت ريتر _ عطارشناس معروف آلماني _ در نيشابور ساخته و در آرامگاه عطار نصب و پرده برداري شد. وي اظهار اميدواري كرد كه شاگردان هلموت ريتر و مردم فرهنگ دوست آلمان نيز زمينه ساخت و نصب تنديس عطار را در اين كشور فراهم كنند.
كتاب «درياي جان» كه در دو جلد به فارسي ترجمه و چند سال پيش به مناسبت كنگره جهاني عطار منتشر شد مهمترين اثر هلموت ريتر است.
تنديس هلموت ريتر توسط هنرمند نيشابوري علي رضا ساخته شده است.