در شهر چه خبر
بهترين بازرس
در تاريخ 14 آذر ماه سال جاري، مطلبي با عنوان نرخ هايي كه در غرفه ها رعايت نمي شود در بخش بازار همين صفحه منتشر شد كه خلاصه اين مطلب، تماس هاي تلفني مكرر شهروندان درمورد رعايت نكردن قيمت هاي مصوب سازمان ميادين ميوه و تره بار توسط بيشتر غرفه هاي اين ميادين بود.
در پي انتشار اين مطلب سازمان ميادين توضيحي براي روزنامه ارسال كرد كه به اين شرح است: اعمال قيمت عرضه محصولات بر اساس دستورالعمل هاي سازمان تعيين و در بيش از 200 مركز سطح شهر به طور همزمان و يكسان توسط مديران و بازرسان كنترل نرخ ميادين و بازارها در اتيكت ها درج مي شود و دقيقاً اجرا مي گردد. علاوه بر بازرسان مستقر در ميادين و بازارها، واحد بازرسي سازمان و همچنين شهروندان محترم به عنوان بازرسان اصلي سازمان بر اجراي نرخ ها نظارت دارند. از سوي ديگر تلفن گوياي سازمان به شماره 88423969 و 88426429 آماده دريافت انتقادات و پيشنهادهاي شهروندان است.
جبران كسري
حجم پخت نان شيرمال و انواع كلوچه ها در نانوايي ها افزايش يافته است. پس از شايعه ابلاغ رسمي افزايش نرخ نان و تخلف برخي نانوايي ها كه به پلمب شدن آنها انجاميد، برخي از اعضاي اين صنف حركت احتياط آميزي را در پيش گرفته و سعي مي كنند كسري حاصل از محقق نشدن ترقي نرخ نان را از راه هاي ديگر جبران كنند. در يك هفته گذشته نانوايي هاي برخي مناطق تهران با اتمام زودهنگام نان هاي رسمي، نان هاي شيرمال و ديگر محصولات خود را به معرض فروش گذاشتند تا از فضاي نرخ هاي سليقه اي سود بيشتري ببرند. اين در حالي است كه مشكل افزودني هاي اجباري مانند كنجد و اندازه هاي غيرمعمول كه تعادل قيمت ها را از بين مي برد هنوز برطرف نشده است.
درهاي بسته مدارس
صبح ديروز بسياري از دانش آموزاني كه با درهاي بسته مدرسه روبه رو شده بودند ناباورانه به ساعت هاي خود نگاه مي كردند. اما اين بار دليل پشت در ماندن آنها تأخير صبحگاهي نبود. جمعه بعدازظهر خبرگزاري ها مملو از اخبار ضدونقيضي بود كه يكي تعطيلي مدارس را تأييد و ديگري آن  را تكذيب كرده بود. مجموعه اين تأييد و تكذيب ها باعث شد با وجود اعلام ديرهنگام تعطيلي مدارس در روز شنبه، بسياري از والدين براي حصول اطمينان از تعطيل بودن مراكز آموزشي، فرزندان دانش آموز خود را راهي مدارس كنند. والديني كه ديروز فرزندان خود را به مدرسه فرستادند از تكذيب هاي اوليه روابط عمومي وزارت آموزش و پرورش و ديركرد در اعلام خبر تعطيلي مدارس گله مند بودند. با اين وجود در مناطق شمال شهر، دانش آموزان با برف بازي و ساخت آدم برفي اين توفيق اجباري را جشن گرفتند و دانش آموزان ساير مناطق تهران نيز از اين تعطيلات زمستاني يك روزه لذت بردند.
نرخ طلايي زعفران
قيمت بسته هاي زعفران كه پيش از اين نيز آن چنان مناسب نبود بين 30 تا 40 درصد افزايش يافته است. فروشندگان خوار بار كه خريد گران تر يكي دو ماهه گذشته را علت اين تغيير نرخ بيان مي كنند از ورود زعفران هاي تقلبي به بازار نيز خبر مي دهند. به نظر مي رسد 40 درصد كاهش برداشت زعفران از سطح زمين هاي زيركشت اين محصول در سال جاري علت اصلي اين گراني را تشكيل مي دهد؛ به طوري  كه با وجود اعلام قيمت 390 هزار توماني براي خريد هر كيلو زعفران در حال حاضر اين قيمت به 500 تا 600 هزار تومان رسيده است و با اين شرايط بديهي است كه قيمت خرده فروشي آن نيز افزايش چشمگيري داشته باشد.