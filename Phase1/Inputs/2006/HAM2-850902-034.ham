جشن هاي دهه كرامت آغاز شد
گروه اجتماعي به مناسبت ولادت حضرت معصومه(س)و ولادت امام رضا(ع)جشنواره اي تدارك ديده شده و اين ايام به نام دهه كرامت نامگذاري شده است.
به گزارش همشهري، احمد علوي قائم مقام توليت آستان قدس رضوي ضمن اعلام اين مطلب در جمع خبرنگاران گفت: در اين دهه برنامه هاي متنوعي تدارك ديده شده كه آغاز آن امروز با نواختن نقاره در حرم مطهر امام رضا(ع)در روز ولادت حضرت معصومه(س)خواهد بود.وي افزود: به دستور توليت آستان قدس آيت ا... واعظ طبسي ستاد دايمي تشكيل شده و اين ستاد در دو محور برنامه ريزي كرده است.
محور اول برگزاري جشنها و ايجاد نشاط و شور و شادي معنوي در مردم است، قسمت دوم اين است كه اين ايام بهانه اي باشد كه مردم با سيره حضرت رضا(ع)و معارف ديني و اسلامي و معارف رضوي بيشتر آشنا شده و آموزه هاي ديني را بهتر فرا بگيرند. وي افزود: اين مراسم شبها در رواق امام خميني برگزار مي شود و شعرا و مداحان به نام كشور دعوت شده اند تا به اجراي برنامه بپردازند. همچنين در اين مراسم گل آرايي ويژه اي در حرم مطهر امام رضا(ع)انجام مي شود و هر روز گروهي از اقشار جامعه به حرم مشرف مي شوند. روز اول 13 هزار نفر از خدام طي مراسم خاصي با دسته هاي گل مسير خيابانهاي اطراف حرم امام رضا(ع)تا ضريح مطهر طي خواهند كرد.
علوي افزود: در روزهاي بعدي گروههاي دانش آموزان، دانشجويان، طلاب، بسيجيان، خانواده شهدا، ورزشكاران و جانبازان براي زيارت مشرف خواهند شد.
همچنين بن هايي در قطارها و اتوبوس ها و هواپيماها و مسافرخانه ها توزيع مي شود تا زايران بتوانند از مهمانسراي حضرت استفاده كنند و درحال حاضر سالانه بيش از 2 ميليون نفر در مهمانسراي حضرت رضا(ع)پذيرايي مي شوند.
حرم مطهر حضرت رضا(ع)سالانه 20 ميليون زاير و 150 ميليون تشرف دارد كه يكي از برنامه هاي مهم آستان قدس رضوي گسترش فضاي عبادي و زيارتي بوده كه از 3 هزار متر مربع سال 1371 به 50 هزار متر مربع رسيده كه افزايش قابل توجهي جهت رفاه زايران بوده، ضمن اينكه بناهاي قديمي كه از دوران صفويه بوده مقاوم سازي شده و اين بناها و سبك معماري رضوي به عنوان الگوي بناهاي بسياري از اماكن مذهبي در آمده است.
علوي همچنين گفت: مردم عزيز كشور مي توانند برنامه هاي اين دهه را به صورت تصاوير زنده از سايت آستان قدس دريافت كنند.نشاني اين سايت: www.aqrazvi.org است.