به انتخاب هواداران
بيش از 30 ميليون مخاطب بزرگترين بانك اطلاعاتي سينماي جهان، 25 بازيگر برتر سال 2005 را برگزيدند
جاني دپ امسال هم همانند سال قبل رتبه نخست جدول پرطرفدارترين بازيگران سال جهان را به دست آورد
ترجمه:بزرگمهر كياني
پايان سال ميلادي معمولاً زمان بازي انتخاب برترين ها و بدترين ها در همه عرصه هاست و سينما هم از اين مقوله مستثني نيست. اين بازي گروه و رده هم ندارد. از روشنفكرانه ترين مجلات سينمايي كه اين بازي را به مدد منتقدانشان انجام مي دهند تا مجلات عامه پسند كه اين وظيفه را به عهده خوانندگانشان مي گذارند، معمولاً در پايان هر سال برگزيدگانشان را معرفي مي كنند.
سايت اينترنتي imdb بزرگترين بانك اطلاعاتي سينماي جهان در شبكه جهاني اينترنت كه حدود 30ميليون بيننده ثابت دارد، همانند سال قبل با دسته بندي اطلاعات ثبت شده در يكسال اخير، در هفته اي كه گذشت فهرستي را منتشر كرد كه 25 چهره پرطرفدار بازيگري جهان در آن معرفي شده است؛ فهرستي كه در صدر آن جاني دپ قرار دارد و بلافاصله در رتبه دوم هم يك بازيگر زن حضور دارد؛ آنجلينا جولي كه به اين ترتيب او پرطرفدارترين بازيگر زن امسال است. شيوه محاسبه در اين رده بندي هم آمار جست و جو به دنبال نام اين چهره ها توسط هوادارانشان يا به دليل خبرساز بودنشان اعلام شده. نكته ديگر اينكه چارليز ترون كه سال قبل از صدرنشينان فهرست بود، امسال از گردونه خارج شده است. كيت بكينسل، هالي بري و ويگو مورتنسن ديگر چهره هاي شاخصي هستند كه نامشان در فهرست امسال به چشم نمي خورد.
***
1 - جاني دپ(رتبه سال قبل- يك): موفقيت و محبوبيت جاني دپ مانند سال گذشته، امسال هم ادامه داشت و بيشترين امتياز را بدست آورد. در ابتداي سال 2005 جاني دپ نامزد دريافت اسكار بهترين بازيگر سال 2004 براي بازي در فيلم در جستجوي نورلند شد. اين موفقيت امسال هم با بازي او در فيلم چارلي و كارخانه شكلات سازي به كارگرداني تيم برتون دنبال شد.
2 - آنجلينا جولي( رتبه سال قبل- 5): سال گذشته، آنجلينا جولي در بسياري از فعاليت هاي خيرخواهانه سازمان ملل همكاري كرد و دختر بچه ديگري را نيز به فرزندي پذيرفت. كار برجسته آنجلينا جولي در سال 2005 بازي در فيلم آقا و خانم اسميت در كنار براد پيت بود كه اين فيلم 186 ميليون دلار فروش كرد.
3 - براد پيت(رتبه سال قبل 6): براد پيت سال 2005 را با جدايي از همسر سابقش جنيفر آنيستون آغاز كرد ولي بازي در فيلم آقا و خانم اسميت و موفقيت آن فيلم، تمام ناكامي ها را جبران كرد. اين روزها آنجلينا جولي و براد پيت دو هنرپيشه سال 2005 در انتظار فرزندشان هستند.
4 - لينزي لوهان(رتبه سال قبل- 2): زمينه اصلي فعاليت لينزي لوهان موسيقي پاپ بوده و هست ولي سال گذشته در فيلم هربي ظاهر شد كه 66 ميليون دلار در آمريكا فروش كرد.
5 - پاريس هيلتون(رتبه سال قبل- 10): اين هنرپيشه براي مطرح كردن خودش در فيلم خانه مومي بازي كرد كه البته فيلم به موفقيتي كه فكر مي كرد، دست نيافت. بيش از هر چيز امسال زندگي شخصي هيلتون خبرساز بود.
6 - جسيكا آلبا: جسيكا آلبا را مي توان از موفق ترين هنرپيشه هاي سال 2005 دانست زيرا سال هاي قبل در هيچ كدام از رده بندي ها جايي نداشت ولي در سال 2005 با بازي در فيلم هاي سين سيتي، چهار شگفت انگيز و زير آب توانست خود را مطرح و محبوب سازد.
7 - تام كروز(رتبه سال قبل- 8): در سال 2005 تام كروز بيشتر درگير وقايع زندگي شخصي اش بود و در فيلم جنگ دنياها به كارگرداني اسپيلبرگ ظاهر شد كه فيلم فروش خوبي داشت. او اين روزها نامزد بهترين بازيگر سال 2005 نيز هست.
8 - كرا نايتلي(رتبه سال قبل-4): اگر چه فيلم هاي ژاكت و دومينو ي اين بازيگر انگليسي فيلم هاي موفقي نبودند، اما بازي زيباي او در فيلم غرور و تعصب باعث شد نامزد جايزه گلدن گلوب شود. او هم اكنون مشغول بازي در قسمت دوم و سوم دزدان دريايي كارائيب است.
9 - ناتالي پورتمن(رتبه سال قبل-21): پورتمن در سال گذشته نقش ملكه آميدالا را در آخرين فيلم مجموعه جنگهاي ستاره اي كه پرفروش ترين فيلم سال نيز شد، بر عهده داشت. امسال نيز او را در فيلمي اكشن با عنوان الف را به نشان انتقام بگير كه توسط برادران واچوفسكي تهيه شده خواهيم ديد.
10- هيلاري داف(رتبه سال قبل- 7): سال گذشته در فيلم ناموفق مرد كامل بازي كرد، اما در عرصه موسيقي فعاليت چشمگيري داشت و هجدهمين سال تولدش را نيز جشن گرفت.
11 - اورلاندو بلوم(رتبه سال قبل- 3): سال گذشته بهترين سال فعاليت بلوم نبود اما در دو فيلم از دو كارگردان بزرگ حضور داشت؛ فيلم تاريخي قلمرو ملكوت به كارگرداني رايدلي اسكات و فيلم درام اليزابت تاون به كارگرداني كامرون كرو. او هم اكنون مشغول بازي در قسمت دوم و سوم دزدان دريايي كارائيب است.
12 - جنيفر آنيستون(رتبه سال قبل- 16): در سال 2005، جنيفر آنيستون يكي از ناكام ترين هنرپيشه هاي سينماي هاليوود بود، چون بعد از جدايي از همسر سابقش براد پيت، چندان پركار نبود. البته بازي در خارج از خط تا حدي اوضاع حرفه اي اش را سامان داد.
13 - اسكارلت يوهانسون(رتبه سال قبل -11): تهيه كنندگان قصد داشتند با حضور او و اوان مك گرگور در فيلم علمي - تخيلي جزيزه يك اثر پرفروش تابستاني را به بينندگان عرضه كنند، اما فيلم شكست تجاري سختي خورد. ولي به هر حال او به خاطر بازي در فيلم آخرين امتياز به كارگرداني وودي آلن نامزد جايزه گلدن گلوب شد.
14 - كريستين بيل: بيل نيز از آن دسته هنرپيشگان هاليوود است كه سال گذشته توانست موقعيت و شهرتي براي خود در هاليوود دست و پا كنند، اوج درخشش او بازي اش در فيلم بتمن آغاز مي كند بود.
15 - اما واتسون(رتبه سال قبل- 13): حضور اماواتسون در هاليوود هر سال بهتر و پررنگ تر مي شود. او سال گذشته در فيلم هري پاتر و جام آتش بازي كرد كه از موفقيت هاي كارنامه كاري اش محسوب مي شود.
16 - نيكول كيدمن(رتبه سال قبل- 14): براي نيكول كيدمن هنرپيشه اسكاري هاليوود، سال 2005، سال دلچسبي نبود. او در سال 2005 در فيلم هاي مترجم و افسون شده ظاهر شد كه هر دو شكست خوردند.
17 - راشل مك آدام: اين هنرپيشه سال گذشته در 3 فيلم متفاوت ظاهر شد. كمدي برهم زنندگان عروسي، تريلر چشم قرمز  و درام سنگ خانوادگي.
18 - دانيل رادكليف(رتبه سال قبل- 20): پسر دوست داشتني مدرسه هاگوارتز امسال هم در مجموعه هري پاتر و جام آتش نقش آفريني كرد و با حضور در مسابقه سه جادوگر با لرد ولدمور به مبارزه برخاست.
19 - جان هيدر: ستاره جديد كمدي سينما امسال در فيلم كمدي رمانتيك مثل بهشت حضور داشت. او همچنين در نمايش تلويزيوني زنده شب شنبه حضور داشت و دو جايزه ام تي وي را هم به دست آورد.
20 - وين ديزل(رتبه سال قبل- 18):  اكشن كار موفق اين سال هاي هاليوود، راهي را رفت كه چند سال قبل تر آرنولد رفته بود، اما او موفق تر بود. ديزل در كمدي اكشن پستانك بازي كرد و ريسكش جواب داد. فروش 113 ميليون دلاري فيلم در كنار يك افتتاحيه شاخص 6/30 ميليوني حكايت از محبوبيت ديزل دارد.
21 - رابرت دنيرو: سال 2004 ملاقات با والدين را بازي كرد، اما در اين جدول حضور نداشت. با اين حال امتداد نمايش جهاني فيلم در سال 2005 و بعد هم نمايش موفق فيلم قايم باشك در كنار داكوتا فانينگ، دنيرو را به اين رتبه رسانده است.
22 - اوا لونگوريا: اگر در آمريكا زندگي نمي كنيد حق داريد كه نامش را به جا نياوريد، اما لونگوريا با بازي در مجموعه تلويزيوني خانه دارهاي نااميد هم نامزد جايزه گلدن گلوب شد و هم جايزه  امي؛ رفتن يك شبه ره صد ساله.
23 - كريستن دانست(رتبه سال قبل- 12): در هيچ اسپايدرمن تازه اي حضور نداشت، اما اكران موفق اليزابت تاون در كنار بازي در فيلم تازه سوفيا كوپولا يعني ماري آنتوان او را امسال هم در اين فهرست نگاه داشته است.
24 - تام هنكس: سال قبل فيلم نداشت و در فهرست نبود. امسال هم فيلمي ندارد اما در جنجالي ترين فيلم امسال راز داوينچي بازي كرد و براي همين، در كانون توجه قرار داشت. دلتان براي ديدنش روي پرده تنگ نشده؟
25 - كيانو ريوز: بعد از ماتريكس ها فيلم پرفروش نداشته است، اما امسال كنستانتين تا حدي جايگاه سابقش را به او باز گرداند. شباهت هاي ظاهري كنستانتين با نئو در ماتريكس شايد يكي از دلايل اين موفقيت بود.