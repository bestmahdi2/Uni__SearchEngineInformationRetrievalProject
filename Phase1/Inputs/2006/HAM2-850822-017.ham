عرضه سهام سايپا و ايران خودرو در قالب سهام عدالت
گروه بورس- در حالي كه مسئولان وزارت تعاون از عرضه سهام سايپا و ايران خودرو در قالب طرح سهام عدالت خبر مي دهند، مديران صنايع فولاد و پتروشيمي هم مي گويند براي واگذاري سهام شركت هايشان در قالب سياست هاي اصل44 برنامه ريزي كرده اند.
طبق اعلام معاون طرح و برنامه وزارت تعاون، تاكنون سهام 22شركت دولتي براي واگذاري مشخص شده است. آن طور كه خبرگزاري فارس به نقل از سيدمحمود رشيدي فر اعلام كرده، قرار است در قالب طرح سهام عدالت سهام دو شركت بزرگ خودروسازي يعني سايپا و ايران خودرو تا بهمن ماه سال آينده واگذار شود. رشيدي فر گفت: مرحله دوم توزيع سهام عدالت از عيدغدير خم آغاز مي شود.
سهام فولاد
از طرف ديگر مديران صنايع فولاد كه اين روزها اخبار متعددي درباره عرضه سهام بزرگترين توليد كننده فولاد ايران يعني فولاد مباركه منتشر كرده اند، ديروز خبري تازه را در اختيار رسانه ها قرارداده اند.
به گزارش روابط عمومي فولاد مباركه، محمدرجايي، مديرعامل اين شركت گفته است: با واگذاري سهام فولاد مباركه به بخش خصوصي تصميم گيري ها در اين صنعت با سهولت بيشتري انجام خواهد شد.
كميته پتروشيمي
از طرف ديگر غلامحسين نجابت، مديرعامل شركت ملي پتروشيمي نيز در جمع خبرنگاران درباره نحوه تحقق سياست هاي راهبردي اصل44 در بخش پتروشيمي اعلام كرده است: كميته هايي براي پياده سازي اين اصل در شركت ملي پتروشيمي تشكيل شده و به زودي آئين نامه ها و دستورالعمل هاي لازم براي تحقق اين اصل در شركت ملي پتروشيمي صادر مي شود.
نجابت درباره عملكرد شركت ملي پتروشيمي در اجراي برنامه خصوصي سازي گفته است: دو هفته قبل 70درصد سهام يكي از واحدهاي پتروشيمي در شيراز و 27درصد سهام شركت حمل و نقل پتروشيمي در قالب سهام عدالت عرضه شد.