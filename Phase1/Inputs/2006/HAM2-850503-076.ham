عمليات اجرايي هوشمندسازي تونل رسالت به زودي پايان مي يابد
گروه شهري - مشاور عالي شهردار تهران از اضافه شدن سيستم جديد به تونل رسالت كه در طراحي هاي قديمي وجود نداشته، خبر داد و اظهارداشت: مراحل پاياني عمليات اجرايي هوشمندسازي تونل رسالت به زودي به پايان خواهد رسيد.
مهرداد تقي زاده در همايش مديريت يكپارچه حمل و نقل و ترافيك مبتني بر سيستم هاي كنترل هوشمند،  با اشاره به وضعيت تونل رسالت گفت: احداث تونل رسالت 9 سال طول كشيد و شايد اگر همت مديريت شهري نبود اين پروژه حداقل 3 سال ديگر نيز زمان مي برد اما با تلاش شبانه روزي شهردار تهران و مجموعه مديريت شهري اين مهم محقق شد.مشاور عالي شهردار تهران با اشاره به اضافه  شدن تجهيزاتي جديد به تونل رسالت كه در طراحي هاي قديمي نبوده است، افزود: عمليات اجرايي هوشمندسازي تونل رسالت كه يك ارزش افزوده است به زودي به پايان خواهد رسيد.
وي توضيح داد: از آنجا كه اجرايي كردن بخشي از سيستم هوشمندسازي در داخل تونل در زمان انجام عمليات فني و اجرايي امكان پذير نبود بايد صبر كرد و پس از اتمام عمليات اجرايي احداث تونل عمليات تكميلي هوشمندسازي انجام مي گرفت.
تقي زاده همچنين با اشاره به بحث پاركينگ هاي هوشمند در تهران گفت: درحال حاضر 8 پاركينگ هوشمند در تهران احداث شده است كه بايد به سمت هوشمندتركردن اين پاركينگ ها و در فاز بعدي توسعه تعداد آنها در سطح شهر فعاليت كنيم.
مشاور عالي شهردار تهران با بيان اينكه معمولا 90 تا 95 درصد پروژه هاي it در كشور با شكست مواجه مي شود، تصريح كرد: وقتي پروژه اي با موفقيت راه اندازي مي شود همه با سر و صداي بسياري آن را اعلام مي كنند اما زماني كه شكست مي خورد، در سكوت باقي مانده و فقط مديران و اجراكنندگان از اين قضيه مطلع مي شوند.
تقي زاده با تاكيد بر اينكه در انجام پروژه هاي it بايد سه موضوع در محور كار قرار گيرد، افزود: طراحي و اجراي خوب، پشتيباني و حمايت هاي لازم از يك طرح، سه ويژگي براي موفقيت يك طرح محسوب مي شود.