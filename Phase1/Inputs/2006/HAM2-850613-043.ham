در شرق استان اصفهان به وقوع پيوست
مرگ 29 مسافر در برخورد كاميون با اتوبوس
گروه حوادث - در برخورد مرگبار يك دستگاه اتوبوس مسافربري با كاميون حامل سنگ در محور «چوپانان» به «انارك» در شرق استان اصفهان 29 مسافر جان خود را از دست دادند.
اين حادثه ساعت 4 و 45 دقيقه صبح ديروز و زماني رخ داد كه كاميون حامل سنگ به علت خواب آلودگي راننده به سمت چپ جاده منحرف شد و با اتوبوس مسافربري برخورد كرد.
اين دومين سانحه بزرگ رانندگي طي ماه جاري و پنجمين آن طي تعطيلات تابستان است. شنبه هفته گذشته، 4 شهريور نيز دست كم 24 دانش آموز در جاده تهران به مشهد بر اثر منحرف شدن اتوبوس از جاده كشته شدند.
فرمانده پاسگاه انتظامي چوپانان كه نزديكترين پاسگاه به محل حادثه است به خبرنگار همشهري گفت: ساعت 4 و 50 دقيقه صبح بود كه ماجراي تصادف كاميون و اتوبوس مسافربري در كيلومتر 25چوپانان به انارك به پاسگاه گزارش شد. ساعت 5 صبح وقتي به محل حادثه رسيديم تلاش براي نجات جان مجروحان را آغاز كرديم ولي شدت حادثه به حدي بود كه تنها 8 نفر از مسافران زنده مانده بودند كه حال برخي از آنان وخيم بود.
وي ادامه داد: كاميون حامل سنگ كه دو سرنشين داشت و از اصفهان به سمت مشهد در حركت بود به علت انحراف به چپ، از روبه رو با اتوبوس برخورد كرده و 29 نفر از مسافران از جمله راننده و كمك راننده اتوبوس در دم جان خود را از دست دادند.
وي با اشاره به اينكه در اين حادثه هر دو سرنشين كاميون زنده ماندند افزود: پس از حضور ماموران امداد و پليس در محل حادثه مجروحان به بيمارستان نايين و اصفهان و اجساد قربانيان نيز به پزشكي قانوني اصفهان منتقل شدند. به گفته وي مسافران اتوبوس در غالب يك كاروان زيارتي از شهرستان هرند اصفهان به مشهد مقدس رفته بودند كه هنگام بازگشت دچار اين حادثه تلخ شدند.
همچنين جانشين معاون اجتماعي وارشاد فرماندهي انتظامي استان اصفهان،خواب آلودگي راننده و انحراف به چپ كاميون را علت بروز اين حادثه رانندگي اعلام كرد.
سرهنگ پاسدار نوروز علي رهبري با تاكيد بر اين كه در اين حادثه??مرد، 12 زن و يك بچه زير دو سال كشته و هشت نفر مجروح شدند، افزود: پنج نفر از حادثه ديدگان به بيمارستان الزهرا اصفهان منتقل و سه نفر مجروح ديگربه علت وخيم بودن حال آنان دربيمارستان نايين تحت درمان قرار گرفتند. از سوي ديگر رييس مركز فرماندهي و كنترل ترافيك پليس راه ناجا با اشاره به اين كه صورت وضعيت مسافر اتوبوس 32 نفره بوده است، گفت: راننده اتوبوس 5 نفر را نيز بين راه سوار كرده است. پلاك اتوبوس يادشده به دليل شدت حادثه هنوز مشخص نشده است و اتوبوس متعلق به شركت مسافربري ميهن نور و از مشهد به مقصد اصفهان در حال حركت بوده است.