سفير آمريكا در بغداد:
آمريكا از نيروي نظامي و مشوق هاي اقتصادي در عراق استفاده مي كند
ايرنا: زلماي خليل زاد سفير آمريكا در عراق، از راهبرد مقامات آمريكايي و عراقي، در استفاده از نيروي نظامي و مشوق هاي اقتصادي براي فرونشاندن خشونت هاي فرقه اي در بغداد خبر داد.
خليل زاد در مقاله اي در روزنامه آمريكايي وال استريت ژورنال نوشت: اين جنگ(فرقه اي)در بغداد، آينده عراق را تعيين خواهد كرد.
به گفته وي، با توجه به اينكه بغداد مجموعه كوچكي از قوميت ها و فرقه هاي مختلف عراق و مركز مالي و رسانه اي اين كشور است، وقوع خشونت در اين شهر، تاثيرات بد رواني و راهبردي به دنبال دارد.
خليل زاد يادآور شد كه با وجود جنگ و درگيري در بغداد، نمي توانيم به اهدافمان در زمينه تامين امنيت، برقراري ثبات و مردم سالاري در عراق نايل شويم.
سفير آمريكا در عراق، با اشاره به طرح دولت عراق براي تامين امنيت بغداد گفت: مقامات عراقي و ائتلاف، راهبردي را براي تغيير اوضاع و شرايط در بغداد دارند.