از سوي رئيس جمهور
معلمان نمونه كشور تقدير مي شوند
گروه علمي فرهنگي _ علي اصغر محمدي: امسال طي مراسمي ويژه در هفته معلم، از معلمان نمونه سراسر كشور با حضور رئيس جمهوري تقدير مي شود.
به گزارش همشهري، سيدحسين نقوي، دبير ستاد بزرگداشت مقام معلم در نشست خبري كه صبح ديروز به مناسبت هفته معلم برگزار شد با اعلام اين خبر گفت:  همه معلمان نمونه هستند و براي اين كه بتوان از بين معلمان نمونه، معلمان نمونه تر انتخاب شوند، بايد ضوابط و دستورالعمل هايي را به اجرا گذارد كه ستاد مركزي بزرگداشت مقام معلم به رياست وزير آموزش و پرورش، دستورالعملي را تدوين و به ستاد بزرگداشت مقام معلم آموزش و پرورش استانها ارسال كرده تا معلمان نمونه براساس آن انتخاب شوند.
مدير كل دفتر آموزش و ارتقاي مهارت هاي حرفه اي و تربيت معلم وزارت آموزش و پرورش افزود: از هر استان 5 نمونه شامل يك معلم نمونه مرد، يك معلم نمونه زن، يك مدير نمونه مرد، يك مدير نمونه زن و يك مدرس نمونه انتخاب مي شوند، ضمن اين كه 5 سهميه نيز به آموزش و پرورش استثنايي اختصاص دارد.وي با اشاره به سياستگذاري جديد ستاد بزرگداشت مقام معلم گفت: امسال براساس سياست جديد، همه معلمان نمونه طي مراسمي توسط رئيس جمهور تقدير مي شوند.
در سال گذشته تنها معدودي از معلمان نمونه توسط رئيس جمهور مورد تقدير قرار مي گرفتند در اين حالت امكان داشت از يك يا چند استان اصلاً معلمي در بين معلمان نمونه حضور نداشته باشد.
دبير ستاد مركزي بزرگداشت مقام معلم در ادامه به تفكيك گراميداشت مقام و منزلت معلمان به سطح معيشت آنان اشاره كرد و اظهار داشت: از مسئولان و برگزاركنندگان برنامه هاي هفته معلم درخواست كرديم كه به هيچ عنوان مسايل مادي را در اين برنامه ها مطرح نكنند.نقوي اضافه كرد: ما موظف هستيم براي ارتقاي سطح معيشتي معلمان تلاش كنيم.
وي درباره نحوه انتخاب معلمان نمونه گفت: شيوه اي كه در حال حاضر اجرا مي شود به هيچ عنوان مورد تأييد ما نيست، زيرا در آن منزلت و مقام معلم را نمي توان با شاخص هاي عددي و كمي مورد سنجش قرار داد و بايد به معيارهاي كيفي از جمله خدمات معلمان توجه كنيم.وي افزود: شورايي مركب از معلمان نمونه سال هاي گذشته و معلمان پيشكسوت تشكيل شده است تا نحوه انتخاب معلم نمونه را تدوين كنند به شكلي كه خدمات كيفي معلمان نيز در اين انتخاب تأثيرگذار باشد.
نقوي درباره انتخاب يك نفر طي دو سال متوالي به عنوان معلم نمونه اظهار كرد: هر فرد براي معلم نمونه شدن بايد مداركي ارايه كند و هر مدرك تنها يك بار قابل قبول است.وي در پايان از ديدار صميمي معلمان نمونه به همراه نمايندگان فرهنگيان مناطق مختلف كشور با مقام معظم رهبري خبر داد و گفت: در اين ديدار، 10 نفر از معلمان، مسايل و موضوعات مورد نظر فرهنگيان را با ايشان مطرح خواهند كرد.