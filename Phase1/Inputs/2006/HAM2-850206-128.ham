عدم صدور ويزا براي بازيگر عراقي
گروه ادب و هنر: يك بازيگر عراقي كه نقش يكي از ربايندگان هواپيمايي فيلم «پرواز93» را بازي كرده، از اينكه به او اجازه ورود به خاك آمريكا داده نشده است، اعتراض كرد.
به نوشته نشريه هاليوود ريپورتر، قرار بود اين بازيگر كه لوئيس السماري نام دارد در مراسم افتتاحيه فيلم شركت كند، اما سفارت آمريكا در لندن،  ويزاي ورود به او نداد. السماري از سال 1995 در انگلستان زندگي مي كند. او كه از مخالفين حكومت صدام حسين بوده، بعد از سقوط رژيم هنوز به سرزمين مادري اش برنگشته است.
اعتراض السماري كه انعكاس وسيعي در رسانه هاي گروهي داشت، سفارت آمريكا در لندن را به عقب نشيني واداشت. سخنگوي سفارت گفت ويزا براي اين بازيگر صادر مي شود، اما مدتي وقت خواهد برد. «پرواز93» قصه يكي از پروازهاي روز يازدهم سپتامبر را به تصوير مي كشد. اين هواپيما توسط هواپيماربايان ربوده مي شود ولي بعد از درگيري مسافرين با هواپيمارباها سقوط كرده و تمام سرنشينان آن كشته مي شوند.
السماري مي گويد: «شايد سفارت آمريكا در لندن به دليل حضورم در ارتش عراق در اوايل دهه،90 به من ويزا نداده است. اما واقعيت اين است كه من در آن زمان به اجبار روانه خدمت سربازي شدم. براي من حضور در مراسم افتتاحيه فيلم اهميت خيلي زيادي دارد.»