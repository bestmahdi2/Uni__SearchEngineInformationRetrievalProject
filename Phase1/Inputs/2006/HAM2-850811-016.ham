بازار سهام تحت تأثير رأي احتمالي ديوان عدالت
گروه بورس- درحالي كه ديوان عدالت اداري بار ديگر ضمن تأييد خبر همشهري، بر لغو نشدن دستور بركناري مديرعامل بانك پارسيان تأكيد كرده، صف خريد سهام بانك ها ديروز هم ادامه يافت.
به گزارش همشهري،  ديروز در غياب بانك پارسيان كه ظاهراً تا روشن شدن تكليف و صدور رأي قطعي ديوان عدالت اداري نمادش بسته خواهد ماند، حدود 500?متقاضي سرمايه گذاري در صف خريد سهام دو بانك اقتصاد نوين وكارآفرين ايستادند. براين اساس در پايان معاملات روز چهارشنبه 8 ميليارد ريال از نقدينگي بازار براي خريد سهام 5/4 ميليون سهم بانك هاي كارآفرين و اقتصادنوين روانه شد. ديگر اتفاق مهم ديروز، صعود سهام سينادارو به صدر جدول تقاضا بود. به نظر مي رسد در موج هاي هفتگي سهام شركت هاي داروسازي اين بار نوبت به سينادارو رسيده است. اين بار در موج جديد، 52 دستور خريد براي نيم ميليون سهم سينادارو صادر شده است. اين گزارش حاكي است: در صف فروش همچنان مهركام پارس تحت تأثير ماجراي بانك پارسيان با فشار بالاي عرضه مواجه است. مهركام پارس از جمله قطعه سازان زيرمجموعه ايران خودرو است كه درصدي از سهام بانك پارسيان را در اختيار دارد. در حال حاضر بيش از 1500 نفر متقاضي فروش سهام مهركام پارس هستند.به نظر مي رسد با تعيين تكليف مديريت بانك پارسيان صف فروش سهام اين شركت قطعه سازي نيز به تدريج جمع شود.