سايه روشن
حكمراني بورات بر سينماهاي دنيا
مهر- فيلم جنجالي بورات با 15 ميليون دلار فروش اين هفته هم در صدر جدول پرفروش ترين فيلم هاي دنيا قرار گرفت و در دومين هفته نمايش مجموع فروش جهاني خود را به 43 ميليون دلار رساند. آمار به دست آمده از فروش كمدي بورات: فوايد آموزه هاي فرهنگي آمريكا براي مردم پرافتخار قزاقستان در 20 كشور دنيا و در 1135 سالن سينما از كاهش 20 درصدي فروش اين فيلم نسبت به هفته اول خبر مي دهد. مجموع فروش فيلم ساشا بارون كوهن با احتساب فروش اين فيلم در آمريكا حدود 111 ميليون دلار است.
بورات در نخستين هفته نمايش در بلغارستان، يونان و صربستان در هر سالن به طور متوسط 16900 دلار فروش داشت. فيلم در بريتانيا، آلمان، اتريش، سوئيس و سوئد هم مثل هفته قبل همچنان جايگاه نخست جدول فروش را به خود اختصاص داد.
بورات مانند هفته قبل با هشت ميليون دلار، بيشترين فروش را در بريتانيا داشت كه نسبت به هفته پيش تنها 18 درصد كاهش نشان مي دهد. بورات طي دوهفته در بريتانيا 27 ميليون دلار فروخته است. اين هفته جايگاه دوم جدول فروش جهاني به فصل مجاز شكار اختصاص پيدا كرد كه در 50 كشور و در 4665 سالن، 8/8 ميليون دلار فروش داشت.
انيميشن سوني پيكچرز با 8/1 ميليون دلار فروش در 405 سالن دومين فيلم پرفروش اسپانيا بود و در آلمان هم در757 سالن تقريباً 6/1 فروخت و سوم جدول شد. فصل مجاز شكار تاكنون در سطح بين المللي 1/63 ميليون دلار فروش داشته كه با احتساب فروش اين فيلم در آمريكا رقمي در حدود 144 ميليون دلار مي شود.
شيطان پرادا مي پوشد با بازي مريل استريپ و آن هاتاوي سومين فيلم پرفروش هفته بود. فروش اين فيلم در 3500 سالن در 45 كشور تقريباً 5/7 ميليون بود. به اين ترتيب فروش اين فيلم در سطح بين المللي به 163 ميليون دلار رسيد كه 38 ميليون دلار بيشتر از فروش آن در آمريكاست.
چهارمين فيلم پرفروش هفته مردگان مارتين اسكورسيزي است كه در 2153 سالن در 37 كشور به فروشي در حدود 1/7 ميليون دلار دست پيدا كرد. مجموع فروش بين المللي اين درام جنايي به 7/58 ميليون دلار رسيده است.
اره 3 عنوان پنجم اين هفته را در اختيار دارد. اين فيلم در اسپانيا در نخستين هفته نمايش با 1/3 ميليون دلار فروش فيلم اول هفته بود. بوئنا ويستا سومين فيلم اين مجموعه ترسناك را جز اسپانيا در چهار كشور آمريكاي لاتين نيز عرضه كرد. اره 3 در آن چهار كشور حدود چهار ميليون دلار فروش داشت.
در مجموع اين فيلم طي اين هفته در 14 كشور به نمايش درآمد و در 1500 سالن تقريباً 5/5 ميليون دلار فروخت. فروش جهاني اره 3 به همراه مجموع فروش اين فيلم در آمريكا 3/94 ميليون دلار شده است.
سال خوب جديدترين ساخته ريدلي اسكات با بازي راسل كرو در نقش يك سرمايه گذار بريتانيايي در 1600 سالن در 19 كشور 9/4 ميليون دلار فروش داشت. فروش فيلم در سطح بين المللي به 1/8 ميليون دلار رسيده كه با توجه به حضور ستاره اي مانند راسل كرو، بسيار دور از ذهن به نظر مي رسد.
اين فيلم در آلمان با 15/1 ميليون دلار، جايگاه چهارم را به دست آورد و در استراليا هم حدود يك ميليون دلار فروخت تا در جايگاه سوم قرار بگيرد.