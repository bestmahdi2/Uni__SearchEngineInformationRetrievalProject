كوتاه از جهان سياست
هند و پاكستان مذاكرات را از سر مي گيرند
گروه بين الملل - پرويز مشرف رئيس جمهور پاكستان و مانموهان سينگ نخست وزير هند در حاشيه نشست جنبش عدم تعهد در كوبا توافق كردند تا مذاكرات بر سر منطقه مورد مناقشه كشمير را از سر بگيرند.
به گزارش خبرگزاري فرانسه، نخست وزير هند بعد از ديدار با مشرف گفت: سران دو كشور تصميم گرفتند به تلاش خود براي يافتن راه هاي مورد قبول حل اين موضوع(مناقشه كشمير)ادامه دهند.
اين ديدار اولين ديدار و گفت وگوي بلندپايه ميان سران دو كشور از بعد از انفجار 11 جولاي بمبئي است. بعد از اين انفجار هند پاكستان را به عدم كنترل تروريست ها متهم كرد و روابط دو كشور رو به تيرگي گذاشت.
انتخابات پارلماني در سوئد
ايرنا: انتخابات سراسري پارلماني در سوئد ديروز با رقابت نزديك و فشرده نامزدهاي دو گروه عمده ائتلاف راست ميانه و حزب سوسيال دمكرات آغاز شد.
شش ميليون و 800هزار نفر از جمعيت 9ميليوني سوئد واجد شرايط دادن راي در انتخابات سراسري اين كشور هستند.
سوئدي ها در شرايطي در اين انتخابات شركت مي كنند كه حزب حاكم سوسيال دمكرات اين بار با تهديد جدي رقيبان خود مواجه شده است.اين حزب به استثناي 10سال، در 89سال گذشته قدرت را در سوئد در دست داشته است.
مهمترين احزاب شركت كننده در اين انتخابات كه آرزوي پيروزي و تشكيل حكومت جديد را دارند شامل حزب چپ ميانه(سوسيال دمكرات)به رهبري يوران پرشون نخست وزير 57ساله اي كه حزبش از سال 1994تاكنون دولت را در اختيار دارد و ائتلاف راست ميانه حزب معتدل(مودريت)به رهبري فردريك رينفلد است.
وضعيت عراق مهمترين مسأله براي رأي دهندگان آمريكايي
گروه بين الملل: نتايج نظرسنجي هاي اخير در آمريكا نشان مي دهد مسأله عراق و وضعيت اين كشور همچنان مهمترين مسأله مدنظر رأي دهندگان آمريكايي براي انتخابات پاييز امسال است.
نتايج نظرسنجي ها نشان مي دهد كه بيست و سه درصد از شركت كنندگان مسأله عراق مهمترين مسأله مدنظر آنها در انتخابات امسال و تعيين رأي آنهاست. در حالي كه يازده درصد از شركت كنندگان اعلام كردند در انتخابات پاييز امسال آنچه عامل مهم تعيين رأي آنهاست مسايل اقتصادي است. انتخابات كنگره امسال آزموني براي دوره دوم رياست  جمهوري است و بررسي هاي اخير نشان مي دهد كه سياستهاي جرج بوش به شدت از طرفداران حزب جمهوريخواه كاسته است و دمكراتها اميدوارند آراي بيشتري را در اين انتخابات كسب كنند.
تل آويو درباره شكست در برابر حزب الله تحقيق مي كند
همشهري آنلاين: كابينه رژيم صهيونيستي يكشنبه 17 سپتامبر(26 شهريور)تصميم گرفت درباره شكست در برابر حزب الله لبنان تحقيق كند.
خبرگزاري اتريش گزارش داد، يك كميسيون تحقيق به رياست يك قاضي بازنشسته قرار است به بررسي تصميم اسرائيل و رهبري نظامي اين رژيم در جريان جنگ 34 روزه عليه لبنان بپردازد.
در همين حال اين كميسيون قدرت اخراج مقاماتي را كه در جريان اين جنگ مسئوليتي داشته اند، ندارد.اين رژيم اعلام كرد كه كابينه اسرائيل تصميم تحقيق را با 20 رأي موافق در برابر دو رأي مخالف گرفته است. يكي از اعضاي كابينه نيز از رأي دهي امتناع كرد.
45درصد انگليسي ها خواستار كناره گيري بلر از قدرت هستند
ايرنا: نتايج يك نظرسنجي در انگليس نشان مي دهد كه 45درصد از شهروندان اين كشور خواستار كناره گيري توني بلر از مقام نخست وزيري هستند.
اين نظرسنجي كه توسط موسسه افكارسنجي آي.سي.ام انجام شده و نتيجه آن در هفته نامه ساندي ميرور منتشر شد، حاكي است 17درصد از انگليسي ها نيز خواستار كناره گيري بلر از قدرت در يكسال آينده شده اند.
تنها 38درصد اعلام كرده اند كه وي بايد دور سوم نخست وزيري خود را نيز به پايان رسانده و يا حتي در انتخابات عمومي دور آينده شركت كند.