براي جلوگيري از تخريب آثار تاريخي ناشي از تردد خودروها انجام مي شود
راه اندازي تراموا در بافت مركزي تهران
گروه شهري _ جمشيد پوراسكندر: به منظور حفظ آثار تاريخي و فرهنگي، عمليات اجرايي قطار سبك شهري(تراموا)در بافت مركزي تهران امسال آغاز مي شود.
دكتر محمدباقر قاليباف شهردار تهران چندي پيش در حاشيه بازديد از يكي از مناطق جنوبي تهران، براي نخستين بار از ضرورت ساخت قطار سبك شهري خبر داد و تأكيد كرد براساس بررسي هاي انجام شده و مصوبه كميسيون ماده 5 در راستاي حفظ و بازسازي ابنيه هاي تاريخي موجود در محدوده منطقه 12 تهران، بايد چندين اقدام از جمله ايجاد ممنوعيت تردد خودروها و ساخت تراموا صورت گيرد.
وي گفت: تراموا در محدوده حريم خيابان مصطفي خميني و 15 خرداد به حالت دايره اي شكل ساخته مي شود و ابتدا و انتهاي آن نيز به ايستگاههاي مترو وصل خواهد شد.
قاليباف مي افزايد: ممنوع كردن تردد خودروها در مراكز اصلي تهران يكي از راهكارهاي اصولي براي حفظ و بازسازي آثار تاريخي است و اگر قرار است رفت وآمد و حمل و نقل هم در اين منطقه صورت گيرد، بايد از طريق تراموا انجام شود و در اين زمينه اعتبار لازم پيش بيني شده است.
متعاقب اين اظهارنظر، اميررضا واعظ آشتياني _ عضو شوراي شهر تهران اعلام كرد ساخت تراموا در تهران به مجوز اين شورا نياز دارد.
وي تصريح كرد: تراموا يك وسيله نقليه حمل و نقل عمومي منسوخ شده در دنياست و در برخي كشورها از حدود 50 سال پيش مورد استفاده قرار مي گرفت و اكنون در حال جمع آوري آن سيستم هستند و با اين حال شوراي شهر بايد بررسي هاي لازم براي احداث تراموا را انجام دهد و شهردار نيز بايد اين موضوع را به صورت يك كار مطالعاتي به شورا ارايه كند.
در همين زمينه مهندس علي اكبر گلرخي _ متخصص مديريت شهري با اشاره به قراردادن مختصات منطقه 12 به عنوان بافت مركزي شهر و برخورداري اين منطقه از ابنيه و آثار تاريخي و فرهنگي بسيار و اينكه پرجاذبه ترين منطقه براي سفرهاي درون شهري است، افزود: هر چند موضوع ساخت تراموا به حداقل سه سال پيش مربوط مي شود،  اما با توجه به تصميم اجراي طرح هايي از جمله ممنوعيت تردد خودروها در برخي از نقاط منطقه،12 به منظور حفظ آثار تاريخي و اعمال مديريت ترافيك و كاهش ميزان آلودگي هاي صوتي و هوا و همچنين زيباسازي منظر شهري، راه اندازي تراموا اجتناب ناپذير است.
وي گفت: منطقه 12 تهران يكي از قديمي ترين مناطق و در عين حال داراي جاذبه هاي گردشگري است، به همين دليل بايد با هماهنگي برخي نهادها از جمله سازمان ميراث و گردشگري، طرح هاي ويژه اي را در اين منطقه اجرا كرد.وي با بيان اين مطلب كه منطقه 12 داراي بار ترافيكي سنگيني است، افزود: با راه اندازي هر چند محدود خط تراموا ضمن كاهش بار ترافيكي مي توان از آسيب ديدگي ابنيه هاي فرهنگي و تاريخي جلوگيري كرد.
گلرخي خاطرنشان مي كند: آلاينده هايي كه از لوله هاي خروجي خودروها در فضاي شهر پراكنده مي شود، اثرات مخربي بر ساختمانها از نظر خوردگي، سياه شدن رنگ و كاهش مقاومت دارد. براساس نتايج تحقيقات به عمل آمده، آلاينده هاي منواكسيدكربن، هيدروكربن ها، اكسيد هيدروژن، ذرات دي اكسيد كربن و اكسيد سولفور كه توسط خودروها در هوا منتشر مي شوند، افزون بر ساختمانها اثرات مخرب بر افراد از نظر جسماني و رواني، گياهان و اشيا نيز دارد.
وي تصريح كرد: با توجه به اينكه تراموا براي حركت از انرژي برق استفاده مي كند، هيچ آلايندگي ندارد و اين موضوع مي تواند در كاستن ميزان آلودگي هسته مركزي شهر تأثير مستقيم داشته باشد.