نگاه امروز
از مقابله تا پيشگيري
فريبرز بيات
26 سال از مبارزه بي امان ايران با مواد مخدر مي گذرد. «كاهش عرضه» استراتژي مبارزاتي ما در طول تمامي اين 5/2 دهه بود. در اين استراتژي معتاد «مجرم» تلقي مي شد و تمام سعي و تلاش دستگاه هاي مسئول بر مقابله فيزيكي با مواد، اعتياد، معتاد و قاچاقچيان استوار بود. بر همين اساس بيش از 10 هزار نفر از نيروهاي انتظامي و نظامي بسيج شدند و سه ميليون و 100 هزار نفر را دستگير و زنداني كردند، هزاران تن مواد كشف و امحا شد، گروهي از معتادان و قاچاقچيان به اردوگاه ها اعزام يا اعدام شدند و زندان ها، اردوگاه ها و مراكز قرنطينه متعددي ايجاد شد.
اما حاصل و نتيجه اين روش مقابله و مبارزه چيست؟
ميانگين سن معتادان در ايران به شدت كاهش يافت و به سنين زير 20 سال رسيده است، 88 درصد ترياك و 95 درصد مرفين كشف شده در جهان از مرزهاي ايران عبور كرده به همين دليل نيز سالانه كشفيات ايران 20 تا 30 درصد افزايش مي يابد، گسترش مواد مخدر صنعتي و روانگردان ها كه شكل جديد آن دانش آموزان را هدف گرفته است، گردش پول هاي كثيف ناشي از تجارت مواد مخدر در چرخه اقتصاد و در نهايت شهادت سه هزار و 500 نفر از بهترين نيروها، تصويري از وضعيت امروز مواد مخدر در جامعه ماست.
اين نتايج زيانبار و خسارت هاي مادي و معنوي بيشمار چندي است مسئولان را ناگزير از اعتراف به خطا و اشتباه بودن راه رفته و تغيير در روش مبارزه با مواد مخدر كرده است. اكنون ديگر به صراحت اعلام مي شود كه مقابله فيزيكي به تنهايي كافي نيست و بايد كار فرهنگي انجام شود.
اين سرآغازي است بر «استراتژي كاهش تقاضا». اساس چنين استراتژي، پيشگيري و مصونيت سازي است، در اين شيوه معتاد «بيمار» تلقي مي شود نه مجرم به همين دليل نيز به جاي به كارگيري اهرم هاي فشار و اجبار و مقابله فيزيكي بر فعاليت هاي فرهنگي پيشگيرانه و آگاه سازي جامعه و به ويژه نسل جوان تأكيد مي شود.
اگر ناكارآمدي روش هاي گذشته را در كنار اين نكته قرار بدهيم كه 44 ميليون نفر از جمعيت كشور زير 30 سال قرار دارند و جوان محسوب مي شوند به ضرورت اتخاذ سياست هاي پيشگيرانه و آگاه سازي در زمينه مبارزه با مواد مخدر بيشتر پي مي بريم.
اما در پيش گرفتن چنين استراتژي چندان سهل و ساده نيست. نخست بايد ذهنيت مسئولان، سياستگذاران و برنامه ريزان نسبت به مسأله اعتياد و زمينه شيوع و گسترش آن در بين نسل جوان كشور اصلاح  شود.
برخي پژوهش ها تأكيد مي كنند افسردگي، ياس، فقدان اميد به آينده و نبود بستر و فرصت هاي لازم براي تحرك و ارتقاء از جمله مهم ترين عوامل گرايش به مواد مخدر در بين نسل جوان است. اگر چنين باشد كاري سخت و همه جانبه در پيش است كه نمي توان آن را به دستگيري چند نفر يا برخي فعاليت هاي پراكنده، محدود و ناپيگير تقليل داد و عزمي ملي مي طلبد.
گام دوم اصلاح ساختار دستگاه هاي مسئول در اين زمينه است. متناسب با چنين برداشت و طرز تلقي از زمينه ها و علل شيوع و گسترش مواد مخدر در جامعه، نيروها و دست اندركاران امر مبارزه نيز بايد صبغه اي علمي و فرهنگي داشته باشند تا انتظامي و نظامي. همچنين بودجه و امكانات چنين مبارزه اي بايد از دستگاه هاي انتظامي و قضايي و مراكز تأديب، تنبيه و زندان ها به سوي دستگاه هاي آموزشي، فرهنگي، مراكز بهداشتي و بيمارستان ها و رسانه ها تغيير جهت دهد.
در گام هاي بعد روش هاي چنين مبارزه فرهنگي نيز، الگوي واحد و يكساني نخواهد داشت، بلكه متناسب با جمعيت هدف، گروه سني، سطح دانش و بينش، نگرش ها و علائق و نيز مقتضيات منطقه اي، فرهنگي، اجتماعي و اقتصادي در استان هاي كشور، روش مبارزه شكل متفاوتي به خود خواهد گرفت.
لحاظ چنين ملاحظات و مقتضياتي ناگزير نتيجه را ديرياب خواهد كرد و به همين دليل مسئولان نابردبار و كم حوصله كه به نتايج زودرس براي اعلام گزارش كار مي انديشند راضي نخواهند شد و احتمالاً در نيمه راه به فكر راه هاي ميانبر و برگشت به شيوه هاي گذشته خواهند افتاد.
انتظار مي رود سه سند راهبردي و ملي در زمينه مبارزه با مواد مخدر كه اكنون مراحل تصويب را در مجمع تشخيص مصلحت نظام، دولت و ستاد مبارزه با مواد مخدر طي مي كنند به ملاحظات و ظرايف علمي استراتژي پيشگيرانه كاهش تقاضا توجه لازم را مبذول دارند و به چرخه سياست هاي ناپيگير مبتني بر سعي و خطا در عرصه مبارزه با مواد مخدر پايان دهند.