فيلم پربيننده يا فيلم پرمحتوا؟ فيلمسازان پاسخ مي دهند
سينماي ايران مجذوب مخاطب است
گروه ادب و هنر- الهام اناري: فيلم سينمايي «آتش بس» به كارگرداني تهمينه ميلاني در مدت زمان اكران خود تا به امروز توانسته در تهران و شهرستانها به فروشي بيش از يك ميليارد تومان دست پيدا كند. فروشي اين چنين حكايت، از توانايي بالاي اين فيلم در جذب مخاطب دارد و همين فروش بارز، فيلم را در دسته بندي هاي سينمايي در گروه فيلم هاي تجاري قرار مي دهد. دسته بندي كه بسياري كارگردان ها اعتقادي به آن ندارند. زيرا آنچه از فيلم تجاري به ذهن متبادر مي شود، فيلمي  است كه براي گيشه ساخته شده و فروش خوب آن بيش از محتوا و كيفيت بالاي فيلم مدنظر بوده است. اما نياز سينماي امروز ايران چيست؟ آيا اين صنعت در كشور ما به فيلم هاي پرفروش و پرمخاطبي نياز دارد يا فيلم هاي پرمحتوايي كه بعضاً تنها مخاطب خاصي دارند؟
پوران درخشنده، كارگردان سينما معتقد است: هر دو خصيصه لازمه سينماست. او مي گويد: «بسياري به سينما مي روند كه فقط بخندند آنها مي خواهند براي دو ساعت از تنش هاي روزانه دور باشند اما در مقابل عده اي هم مي خواهند ببينند فيلم مورد نظر چه حرفي براي گفتن دارد، اين دو طيف هر دو مخاطب سينماي ما را تشكيل مي دهد. فيلمي كه پرمحتوا باشد و در ضمن مخاطبي عام داشته باشد ايده آل است. كارگردان ها حتي بايد به فكر ساختن فيلم هايي باشند كه خارج از مرزهاي كشور نيز با استقبال مواجه شوند. چه اشكالي دارد فيلم ما در كشورهاي حاشيه خليج فارس كه داراي فرهنگ هاي مشابه هستند اكران شود؟»
درخشنده ادامه مي دهد: «كشور ايران از نظر توليد ساليانه فيلم مقام چهارم جهان را دارد، اما ببينيد ما از نظر مخاطب چه رتبه اي داريم. توليد بالاست اما فكري براي اكران و توزيع فيلم نداريم. در كشوري كه 70 ميليون جمعيت دارد، اگر هر فيلم در زمان اكران فقط يك ميليون تماشاگر داشته باشد با فرض هر قطعه بليت هزار تومان، يعني هر فيلمي حداقل يك ميليارد تومان مي فروشد. اين اتفاق نمي افتد، چون هيچ تفكري پشت ساخت فيلم نيست. كارگرداني كه فيلمي مي سازد و به رغم ارزش هايش با استقبال مواجه نمي شود براي بقاي خود ناچار است در فيلم بعدي به گيشه فكر كند.»
درخشنده تفكيك سينما به مخاطبي خاص و گيشه را درست نمي داند و معتقد است مي توان فيلم گيشه اي ساخت كه داراي پيام و محتوا باشد: «پيشنهاد مي كنم براي سينما اتاق فكر راه اندازي شود تا فكرها و استعدادهاي تازه كشف شوند. دغدغه امروز ما جوان ها هستند. توليد فيلم هاي فرهنگي با محوريت جوانان كار سختي نيست. هنرمند اگر متأثر از شرايط اجتماعي زمانه خود باشد مطمئناً مي تواند فيلمي پرفروش بسازد و در كنار آن آرامش روحي و رواني كه حاصل ساخت فيلمي پرمحتواست را براي خودش به همراه بياورد.»
اما كاظم راست گفتار، كارگرداني كه از كارنامه سينمايي خود فيلم پرفروش «عروس خوشقدم» را دارد در مورد نياز سينماي ايران نظرات متفاوتي دارد. به اعتقاد راست گفتار فيلم سينمايي بايد پرفروش باشد و نيازهاي فرهنگي مخاطب را برآورده كند.
راست گفتار مي گويد: «من به تقسيم بندي سينماي فرهنگي و تجاري اعتقادي ندارم. رسالت كارگردان در جذب مخاطب است نه فيلمسازي صرف. حتي به نظر من فيلمي كه در جذب تماشاگر ناتوان است فيلمي غيرفرهنگي است. نفس سينما فعاليت فرهنگي است و فيلمساز، فرهنگ ساز. حال ممكن است اين فرهنگ خوب يا بد باشد. اگر سينما را با همه قواعدي كه از قبل تثبيت شده و همگان به آن اعتقاد دارند بشناسيم و برپايه آن فيلم بسازيم خوب است. سينماي ايران تعداد زيادي ژانر ساختگي دارد كه در هيچ كجاي دنيا، نشاني از آنها نيست.»
راست گفتار اعتقادي به تغيير ذائقه مخاطب و به اصطلاح تربيت مخاطب ندارد: «برآيند كلي شعور اجتماعي ملت ايران از صدسال پيش تا كنون هميشه بالاتر از برآيند شعور اجتماعي روشنفكران بوده به همين علت هميشه در حركت هاي اجتماعي مردم حركتي كردند و روشنفكران به دنبال آنها رفتند پس ما نيازي به تربيت مخاطب نداريم. بد نيست اين بيت از حافظ را در اينجا بياوريم: ميان عاشق و معشوق هيچ حايل نيست/ تو خود حجاب خودي، حافظ از ميان برخيز
فرهاد توحيدي از فيلمنامه نويسان كه در كارنامه خود از هر دو دسته فيلمنامه خاص و تجاري را دارد و البته فيلمنامه فيلم پرفروش«موميايي 3 » نيز از شاخصه هاي كارنامه هنري اوست در پاسخ به اين سؤال كه نياز سينماي امروز را چه فيلم هاي تأمين مي كنند، پرفروش يا پرمحتوا، مي گويد:«عنوان سينما، هنر- صنعت است. اگر اين طور است پس بايد قانون عرضه و تقاضا برآن حاكم باشد. هنرمند كالايي را تهيه مي كند كه به منظور عرضه به مخاطب و متقاضي. اگر صنعتي تقاضا نداشته باشد ديگر نامش صنعت نيست. پس نياز سينما فيلم پرمخاطب است ولي در اين ميان توجه به فرهنگ نيز ضروري است.»
توحيدي مي افزايد:«سينما مي تواند مخاطب خاصي داشته باشد اما اين در شرايطي كه سينماي ما سرپا و سالم باشد محقق مي شود. بايد شرايط آن قدر خوب باشد كه تهيه كنندگان اين توانايي مالي را داشته باشند كه در ساخت فيلم هاي خاص سرمايه گذاري كنند.»
توحيدي معتقد است سينماي ايران در هر دو زمينه دچار مشكل است:«امروزه فيلم هايي كه در دسته سينماي معناگرا قرار مي گيرند از كمك هاي دولتي دريافت مي كنند حاصل آن اين شده كه فيلم هايي بي سروته فقط براي گرفتن همان كمك هاي مالي ساخته شود. »
توحيدي معتقد است:« سينماي ايران مثل فوتبال و اقتصاد آن است. مگر اقتصاد ما چقدر مولد است، چند درصد سرمايه داران ما با فعاليت هاي سالم اقتصادي متكي بر توليد كسب درآمد كرده اند؟ اما سينما مدعيان زيادي دارد، هر وقت شرايط سالم مهيا بود، سينما هم مثل بخشي از جامعه سالم در شرايط طبيعي رشد مي كند و با احترام و توجه به سليقه مخاطب پرمخاطب مي شود. متأسفانه امروزه سينماگران به جاي اين كه جذب مخاطب كنند، مجذوب مخاطب شده اند.»