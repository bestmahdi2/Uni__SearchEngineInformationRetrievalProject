نمايشگاه مبل خيابان دلاوران فرو ريخت
گروه حوادث- بر اثر گودبرداري در يك نمايشگاه مبل در خيابان دلاوران، بخشي از نمايشگاه فروريخت و 4 كشته و مجروح بر جا گذاشت.
به گزارش همشهري، در اين حادثه كه ساعت 12 و 30 دقيقه ظهر ديروز رخ داد، پيمانكار 50 ساله جان خود را از دست داد و سه كارگر نيز مجروح شدند.
اين حادثه زماني رخ داد كه تعدادي از كارگران براي صرف ناهار به قسمت عقب نمايشگاه رفته و پيمانكار 50 ساله و 3 كارگر ديگر در قسمت جلوي نمايشگاه مشغول كار بودند. به گفته يكي از شاهدان حادثه به علت عدم استقامت ساختمان قسمت جلو فرو ريخت و پيمانكار 50ساله زير آوار جان خود را از دست داد.
يكي ديگر از شاهدان نيز گفت: در اين نمايشگاه كارگران زيادي مشغول به كار بودند ولي در زمان حادثه تعدادي از آنها براي صرف ناهار به قسمت عقب رفته بودند. پس از ريختن آوار بلافاصله ساير مغازه داران و كارگران به كمك حادثه ديدگان شتافتند و شدت ريزش آوار به حدي بود كه شيشه يكي از خودروهاي پارك شده در كنار نمايشگاه شكست. مسئول روابط عمومي سازمان آتش نشاني روز گذشته با تاييد اين خبر گفت: اين حادثه به علت گودبرداري در جلوي نمايشگاه مبل رخ داد و ماموران دو ايستگاه نجات 12 و 7 و ايستگاه 17 حريق بلافاصله عازم محل حادثه شدند. آنان پس از شروع عمليات نجات، مجروحان حادثه را به بيمارستان منتقل كردند ولي يكي از حادثه ديدگان به علت شدت جراحات وارده جان خود را از دست داد.