آنفلوانزاي پرندگان 2 ماه ديگر از بين مي رود
فارس: عضو گروه مراقبت از بيماريهاي سازمان جهاني بهداشت در منطقه شرق مديترانه( سراج)گفت: بيماري آنفلوانزاي پرندگان در صورتي كه ويروس آن بومي كشور ما نشود تا 2 ماه ديگر از بين مي رود.
محمد اسماعيل اكبري در گفت و گو با خبرنگار اجتماعي فارس، افزود: با قاطعيت اعلام مي كنيم كه هيچ موردي از بيماري آنفلوانزاي پرندگان در كشور وجود ندارد و اقدامات موثر سازمان دامپزشكي كشور و توصيه هاي به موقع وزارت بهداشت از شيوع اين بيماري در كشور جلوگيري كرده است.وي ادامه داد: تنها مسئله اي كه تا اندازه اي موجب نگراني است، اطلاع رساني در مورد مرغها و ماكيان خانگي است كه ممكن است در ارتباط با پرندگان مهاجر باشند و از آب يا غذاي مشترك با آنها استفاده كنند و بايد در اين زمينه تبليغات و اطلاع رساني بيشتري انجام شود.
اكبري گفت: بسياري از مردم كشور ما عادت دارند مرغ، بوقلمون و مرغابي در خانه هايشان نگهداري كنند و معمولا اين پرندگان در يك قفس و لانه خاص نگهداري نمي شوند و در فضاي باز رفت و آمد دارند و اين تنها مسئله اي است كه ممكن است موجب شيوع بيماري آنفلوانزاي فوق حاد پرندگان در كشور شود زيرا اكنون همه مرغداريهاي صنعتي كشور از اين نظر پاك هستند و مراقبتهاي بهداشتي كافي در مرغداريها انجام مي شود.وي افزود: علت شيوع اين بيماري مهاجرت پرندگان است كه به طور كلي در 8 مسير مختلف در جهان حركت مي كنند و با گذشت فصل مهاجرت پرندگان كه امسال با قدري تاخير آغاز شده است اين مسئله بر طرف مي شود و اميدواريم ويروس h5n1 كه عامل اين بيماري است در كشور ما ماندگار و بومي  نشود.
معاون سابق سلامت وزارت بهداشت گفت: سه مسير از 8 مسير مهاجرت پرندگان از كشور ما عبور مي كند يكي از جنوب شرقي آسيا شروع مي شود و از شرق كشور ما وارد مي شود از جنوب كشور خارج مي شود، ديگري از شمال كشور و بندر انزلي وارد كشور مي شود و با نشست هايي در درياچه قم از بوشهر و بندرعباس خارج مي شود و سومين مسير از شرق اروپا، تركيه و عراق عبور مي كند و از مرزهاي غربي كشور وارد مي شود كه اين مسير در حال حاضر آلوده ترين مسير مهاجرت پرندگان است.
وي همچنين گفت: بيماري آنفلوانزاي پرندگان از طريق ترشحات بدن پرنده و خون و فضولات آلوده آن منتقل مي شود و خوردن گوشت پرندگان به خصوص مرغهاي صنعتي به ويژه وقتي كه پخته شده باشد هيچ نگراني ندارد.
آنفلوانزاي مرغي به سوئد هم رسيد
از سوي ديگر وزارت  كشاورزي  سوئد ديروز اعلام  كرد يك  شكل  تهاجمي  آنفلوانزاي  مرغي  در پرندگان  وحشي  اين  كشور مشاهده  شده  است . اين  وزارتخانه  نوع  ويروس  كشف  شده  را اعلام  نكرد. به  گزارش  خبرگزاري  فرانسه  از استكهلم ، نه  هيئت  كشاورزي  سوئد و نه موسسه  ملي  دامپزشكي  اين  كشور وجود ويروس  مرگبار h5n1را تأييد نكرده اند. با اين  حال  قرار است  يك  كنفرانس  خبري  در مورد كشف  اولين  مورد تهاجمي آنفلوانزاي  مرغي  در سوئد برگزار شود. آنفلوانزاي  مرغي  در پرندگان  وحشي در منطقه  اوسكارشام  در مناطق  ساحلي  جنوب  شرق  اين  كشور تأييد شده  است .