افزايش سهم پيك موتوري در حمل و نقل شهري
گروه شهري - مدير عامل پيك بادپاي شهرداري تهران اعلام كرد: براساس توصيه شهرداري تهران، سهم اين سامانه در مديريت تقاضاي سفر به هدف تقاضاي خريد و حمل كالا افزايش مي يابد.
علي اكبر گلرخي با اشاره به توصيه شهردار تهران مبني بر افزايش سهم پيك بادپا در مديريت تقاضاي سفر تا حداقل يك ميليون سفر گفت: تمهيداتي از جمله شناسايي مكانهاي توليد سفر، تقويت ناوگان اعم از موتورسيكلت و وانت و برگزاري دوره هاي آموزشي حين خدمت انديشيده و طراحي شده اند كه لاجرم به تحقق توصيه هاي وعده شده منجر مي شود.
وي افزود: ساماندهي موتورسيكلت رانان تحت پوشش پيك بادپا و ايجاد فرصت هاي شغلي، كمك به كاهش بار ترافيك از جمله پيامدهاي توسعه فعاليت هاي پيك بادپا به شمار مي آيد.وي در ادامه به بيان عملكرد پيك بادپا در سه ماهه نخست سال جاري نسبت به زمان مشابه سال قبل گفت: در پي استفاده بهينه از توان ناوگان تحت پوشش خود تعداد سفرها از 12 ميليون و 769 به 22 ميليون و 600 هزار سفر رسيد. همچنين توان ناوگان نيز اعم از موتورسيكلت و وانت بار در مجموع 44 درصد افزايش نشان مي دهد.
مديرعامل پيك بادپا تصريح كرد: سهم اين سامانه در كاهش مصرف سوخت از 6 ميليون و 965 هزار ليتر در سه ماهه اول سال 1384 به 12 ميليون و 634 هزار و 240 ليتر رسيد. همچنين سهم اين سامانه در كاهش آلودگي هوا در مدت ياد شده به 5 ميليارد و 761 ميليون و 213 هزار گرم رسيد.
به گفته گلرخي در پي گسترش دامنه فعاليت هاي سامانه پيك بادپا، ميزان كاهش زمان اتلافي شهروندان از 4 ميليون و 758 ساعت به بيش از 9 ميليون ساعت رسيد.