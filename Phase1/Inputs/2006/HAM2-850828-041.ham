اعتراف به ربودن20 دانش آموز نوجوان
گروه حوادث- مرد جواني كه به بهانه بازجويي از پسران نوجوان آنها را به كلبه وحشت كشانده و مورد  آزار قرار مي داد در بازجويي ها به آزار 20 كودك اعتراف كرد.
ماجراي آدم ربايي هاي اين جوان موتورسوار، هنگامي آغاز شد كه اواسط آذر ماه خانواده دانش آموز 15 ساله اي با مراجعه به ماموران كلانتري 106 اعلام كردند مرد موتور سواري پس از ربودن فرزند آنها وي را مورد آزار قرار داده است. با اين شكايت، كارآگاهان تحقيقات خود را براي يافتن مرد جوان آغاز كردند. در جريان بازجويي از نوجوان دانش آموز، وي در توضيح ماجراي وحشتناكي كه برايش رخ داده بود گفت: بعد از ظهر ديروز، با تعطيل شدن مدرسه در حال بازگشت به خانه مان بودم كه ناگهان جوان موتور سواري با معرفي خود به عنوان مامور پليس با اين بهانه كه مزاحم دختري شده ام، از من خواست براي پاسخگويي به سئوالات پليس سوار موتور وي شوم. هنگامي كه با وي مخالفت كرده و گفتم احتمالا اشتباه شده است، جوان موتور سوار با لحن خشني مرا تهديد كرد در صورتي كه به دستور او عمل نكنم، برخورد شديدي با من خواهد كرد،من هم با تصور اينكه با اثبات بي گناهي ام موضوع روشن خواهد شد ترك موتور او سوار شدم.
اين نوجوان در ادامه افزود: مرد ناشناس بعد از آنكه 20دقيقه مرا در خيابانهاي شرق تهران چرخاند، مقابل يك خواربارفروشي توقف كرد و لحظاتي بعد با خروج از خواربارفروشي، چشمان مرا با چسب زخم  بست و كلاه كاسكت خودش را بر روي سرم قرار داد تا متوجه نشوم از چه مسيرهايي عبور مي كند. او لحظاتي بعد مقابل آپارتماني چهار طبقه متوقف شد و در حاليكه چشمانم جايي را نمي ديد مرا به يكي از واحدهاي آپارتمان برد و بعد از آنكه وانمود كرد در حال بازجويي است به بهانه اينكه حكم تعزير برايم صادرشده مرا مورد آزار قرار داد و پس از 2ساعت در خيابان رها كرد.
افزايش شاكيان
در حاليكه تحقيقات براي يافتن اين مرد ناشناس آغاز شده بود، كارآگاهان پليس متوجه شكايت هاي مشابهي در كلانتري هاي 127و107 شدند، به اين ترتيب به دليل حساسيت ماجرا ادامه بررسي ها بر روي اين پرونده به اداره پنجم آگاهي تهران محول شد، و در حاليكه تعداد شاكيان پرونده به 12نفر رسيده بود كارآگاهان با كنترل نامحسوس محدوده فعاليت هاي مرد موتور سوار، عكس چهره نگاري شده وي را براي كارآگاهان پليس سراسر كشور مخابره كردند. درحاليكه تحقيقات پليسي زير نظر بازپرس قيصري رئيس شعبه 5 دادسراي جنايي پايتخت ادامه داشت، كارآگاهان دريافتند مرد ناشناس، از اواخر اسفند84 ربودن طعمه هايش رامتوقف كرده و ديگر شكايتي به اداره آگاهي گزارش نشده است.
آغاز دوباره شكايتها
در حاليكه تصور مي شد متهم اقدامات سياه خود را متوقف كرده است، شنبه گذشته با ارايه شكايت مشابه ديگري،تيم پليسي تمام مناطق فعاليت متهم را كه حوالي دبيرستانهاي پسرانه شرق پايتخت بود تحت كنترل دقيق قرار داد و بعد از يك هفته مراقبت ويژه، متهم را كه به دنبال طعمه جديد خود بود طي يك عمليات تخصصي ظهر پنجشنبه گذشته شناسايي و دستگير كردند. برپايه اين گزارش از هنگام دستگيري اين متهم شاكيان وي كه به 12 نفر رسيده اند با مراجعه به اداره آگاهي او را شناسايي كرده اند،.اين درحاليست كه شاكيان هيچ يك از 20 مظنون قبلي پرونده را شناسايي نكرده بودند.
اين گزارش حاكي از اين است كه بسياري از قربانيان اين مرد كه قاسم نام دارد بعد از وقوع حادثه با اينكه داراي شرايط تحصيلي مناسبي بودند از ترس تكرار اين چنين حوادثي ترك تحصيل كرده اند. قاسم 35ساله، مجرد، داراي مدرك ديپلم است كه تا قبل از دستگيري به ساخت وساز منزل فعاليت داشت روز گذشته در پاسخ به تمام سئوالات بازپرس قيصري گفت: من بي گناهم و مرا اشتباها دستگير كرده اند و اعترافاتم درباره آزار20 نوجوان درشرايط خاص بازجويي پليسي بوده است. ولي وي هنگاميكه دربرابر ادله پليسي و نتيجه آزمايشات پزشكي قانوني قرار گرفت با اعتراف به جنايت سياه گفت: من پشيمان هستم به من فرصت دهيد رضايت شكات راجلب كنم كارآگاهان تحقيقات خود درخصوص شناسايي شاكيان احتمالي اين پرونده كه به هر دليل تاكنون به پليس مراجعه نكرده اند را ادامه مي دهند.