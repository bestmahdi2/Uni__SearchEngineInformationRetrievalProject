نگاه امروز
ويروس قاتل
علي ملائكه
ويروس هاي آنفلوآنزا هميشه باعث آزار و ناخوشي ما بوده اند و همه ما تجربه ناراحت كننده تب و لرز، بدن درد و سرفه ناشي از آنها در فصول سرد را داشته ايم، اما دردسرهاي ناشي از اين ويروس ها تنها به بيماري معمول آنفلوآنزا ختم نمي شود؛ هر چند سال يك بار آنها چهره اي مرگبار به خود مي گيرند و مشكلي جهاني را باعث مي شوند.ميزبان ويروس  هاي آنفلوآنزا در اصل، پرندگان آبي بوده اند و تنها بعدها بوده است كه با بدن انسان ها تطبيق يافته اند و انواع ويروس هاي آنفلوآنزاي انساني به  وجود آمده است. ويروس هاي آنفلوآنزا هر سال دستخوش تغييراتي جزئي به علت جهش هاي ژنتيكي مي شوند و براي همين است كه ما عليرغم آنكه سال قبل به آنها مبتلا شده ايم- و يا واكسن آنفلوآنزا را تزريق كرده ايم- و بدنمان نسبت به آن نوع ويروس ها مصون شده، سال بعد دوباره در معرض بيماري قرار مي گيريم؛ دستگاه دفاعي ما ويروس هاي جديداً به وجود آمده را نمي شناسد. واكسيناسيون ضد آنفلوآنزا نيز به همين دليل هر سال بايد با واكسن هايي كه بر ضد اين ويروس هاي جديد ساخته شده اند تكرار شود.به جز اين اما، هر 25 تا 30 سال يك بار، ويروس هاي آنفلوآنزا دچار تغييراتي عمده مي شوند؛ به اين ترتيب كه معمولاً انواع ويروس هاي آنفلوآنزاي پرندگان و ويروس هاي آنفلوآنزاي انساني هنگامي كه در بدن يك ميزبان مشترك- مثلاً خوك كه به هر دو ويروس حساس است- قرار دارند، ژن هاي خود را با هم مبادله مي كنند و در نتيجه ويروس جديدي به  وجود مي آيد كه دستگاه ايمني بدن ما اصلاً با آن آشنايي ندارد و مي تواند شديداً بيماري زا باشد. گاهي نيز ويروس هاي آنفلوآنزاي پرندگان تدريجاً در طول سال ها با بدن انسان تطبيق مي يابند. در هر حال تقريباً هر 25 سال يك بار، ويروس جديد به وجودآمده به سرعت در سراسر جهان گسترش مي يابد و باعث تلفات بسيار مي شود. در قرن بيستم، سه بار اين واقعه در سال هاي 1918و1957و1968 رخ داده است و ميليون ها نفر به كام مرگ رفته اند.از چند سال پيش، واقعه اي مشابه در جريان بوده است. ويروس h5n1 كه باعث آنفلوآنزاي فوق حاد در طيور مي شد و مرگ و مير فراوان در آنها به بار مي آورد، توانسته است انسان ها را هم مبتلا كند. از بيش از 180 نفري كه از دو سال پيش با اين ويروس آلوده شده اند بيش از نيمي از آنها فوت كرده اند. خوشبختانه تا به حال انتقال بيماري، منحصر به افرادي بوده است كه تماس نزديك و مدام با مرغ ها يا ساير ماكيان آلوده داشته اند؛ مثلاً افرادي كه در مرغداري ها كار مي كرده اند يا سلاخي اين پرندگان را انجام داده اند. اما نگراني دانشمندان اين است كه اين ويروس در ادامه تغييرات ژنتيكي خود، بيشتر با بدن انسان سازگار شود، به طوري كه مانند انواع معمول آنفلوآنزاي انساني به راحتي از يك انسان به انسان ديگر منتقل شود؛ پديده اي كه هنوز رخ نداده است.
در آنفلوآنزاهاي انساني، ويروس در ترشحات تنفسي وجود دارد و هنگامي كه پس از عطسه و سرفه، اين ترشحات را استنشاق مي كنيم يا به سطوح آلوده شده با اين ترشحات دست مي زنيم و سپس دستمان را به بيني يا دهانمان مي زنيم ويروس به ما منتقل مي شود.آنفلوآنزاي مرغي ويروس h5n1 در ترشحات تنفسي و فضولات پرندگان دفع مي شود اما با توجه به عدم سازگاري ويروس با بدن انسان لازم است فرد به مدت طولاني به ميزان زياد با ترشحات آلوده يا سطوح آلوده شده با آنها در تماس باشد تا احياناً به بيماري مبتلا شود. انتقال انسان به انسان اين بيماري نيز جز در مواردي نادر- رخ نمي دهد.
مشكل ديگري كه پزشكان با آن روبه رو شده اند، بروز مقاومت نسبت به داروهاي موجود ضد ويروس آنفلوآنزا است. در حال حاضر دو گروه دارويي ضد آنفلوآنزا موجودند؛ يكي داروهاي قديمي تر آمانتادين و ريمانتادين - كه بسياري ويروس هاي آنفلوآنزا از جمله ويروس آنفلوآنزاي مرغي نسبت به آن درجاتي از مقاومت را نشان مي دهند و بنابراين توصيه شده كه مصرف آنها كنار گذاشته شود.گروه دوم كه جديد ترند، داروهاي مهاركننده نورآمينيداز نام دارند و در صورت مصرف شدن در ابتداي آلوده شدن با ويروس، با جلوگيري كردن از تكثير آن، باعث عدم ابتلاي فرد به بيماري يا تخفيف يافتن علائم مي شوند. در اين دسته، در حال حاضر دو داروي اوسلتاميوير(با نام تجاري tamiflu)به صورت قرص خوراكي و زاناميوير(با نام تجارتي relenza )به صورت اسپري استنشاقي وجود دارند. بنابراين اين دو دارو در حال حاضر تنها داروهاي استرس براي درمان افرادي هستند كه به آنفلوآنزاي مرگبار مرغي مبتلا شده اند. اما در مورد استفاده از اين داروها هم مشكلاتي وجود دارد؛ اولاً مقاومت نسبت به اين داروها- هر چند به ميزان كم- هم گزارش شده است. ثانياً شكل تزريقي اين داروها در حال حاضر موجود نيست و بالاخره اينكه اين داروها گران قيمت اند و شركت هاي دارويي توليدكننده آنها نيز در برابر سيل سفارشات كشورها با توجه به توان محدود توليدشان به سهميه  بندي تحويل آنها اقدام كرده اند.
در حال حاضر واكسني براي انسان ها براي پيشگيري از ابتلا به آنفلوآنزاي مرغي در بازار وجود ندارد. اما ما چه كار مي توانيم بكنيم؟ تنها كاري كه شخصاً از دست ما برمي آيد رعايت نكات بهداشتي است؛ يعني همان نكاتي كه در مورد آنفلوآنزاي انساني هم بايد رعايت شود؛ از جمله شستن مكرر دست ها و پاك و ضد عفوني كردن سطوح آلوده. در صورت بروز همه گيري بايد از تماس با بيماران و رفتن به جاهاي پرازدحام پرهيز كرد. در صورتي كه مرغ يا ساير طيور را نگهداري مي كنيم و آنها ناگهان بميرند، بايد از تماس با لاشه آنها اجتناب كنيم و به مسئولان بهداشتي اطلاع دهيم. بالاخره اينكه اگر مرغ و تخم مرغ كاملاً پخته شوند(با حرارت بالاي 70 درجه)خوردن آنها هيچ خطري ندارند.