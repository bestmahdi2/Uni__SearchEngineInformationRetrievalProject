تازه هاي انديشه
...ناگهان مُردم
سفر به مغرب كائنات(گزارشي برزخي ازجهان فراسوي مرگ)اميد آرام، انتشارات پارسايان،چاپ اول،قم:1384، 136ص.
«.... ناگهان مُردم. شايد همان لحظه به قدر قرني طول كشيد و شايد آن قرن به اندازه چشم برهم زدني نشد. چگونه آن حس غريب ماورايي را به زنجير كلمات در بند كنم؟ چگونه مي توان لحظه تهي شدن از خود، اما با خود ماندن را براي كسي گفت؟ به لحظه اي ديدم كه ايستاده ام در گوشه اتاق و هيچ- حتي يك ذره- هم احساس بيمار بودن ندارم. به تندرستي خودم يقين داشتم. افتاده بودم آن جا. وسط اتاق. زير روپوشي كهنه و رنگ باخته. حس غريبي داشتم...».
چند سطر بالا آغاز ماجراي سفر به مغرب كائنات است؛ سفري محتوم كه ماجراي آن اينك از زبان مرحوم آقانجفي قوچاني وبا بازنوشت اديبانه و جاندار آقاي اميد آرام روايت مي شود. اميد آرام در بازنويسي «سياحت غرب» نوشته مرحوم آقا نجفي قوچاني كوشيده است معارف ديني مطرح درباره احوال جهان برزخي را به بياني گيرا تر و شاعرانه تر و البته روايي تر روي كاغذ آورد. اين شاعرانگي باعث مغلق گويي و ايجاد فضاهاي سخت تصويري نگشته است. به همين دليل بازنويسي حاضر، بي ترديد، خواندني تر از كار آقانجفي از آب درآمده است. نويسنده داستان اصلي، قوچاني و در پي او، آرام، با استعانت از معارف ديني تلاشي قابل ملاحظه در ارائه تصويري انساني و نه اسطوره اي، از جهان پس از مرگ انجام داده اند و با تأكيد بر مفهوم «دنيا مزرعه آخرت است» و اين كه طبيعت بشر، توأمان، دو وجه خير و شر دارد، به تذكر اين نكته مي پردازد كه بنا به توجه بيشتر انسان به هريك از خير و شر در زندگي دنيايي، زندگي پس از مرگ نيز به همان نسبت تجلي گرايش به خير و يا شر خواهد بود. اصولاً نگارش چنين كتاب هايي بر اين اصل استوار است كه دليلي اصلي ترس از مرگ، نه ترسِ از پايان زندگي، بلكه عدم شناخت از كيفيت مرگ و جهان پس از آن است و مرگ گريزي ناشي از جهل به مفاهيم متعالي دينيِ مطرح شده در زمينه مرگ و آخرت شناسي است.
شايد يكي از قوي ترين نقاط اين داستان، تشخيص نيمه خوب و نيمه بد در دو شخصيتِ به ترتيب «رها» و «سياهك زشت چهره» باشد كه حضور و غيبت گاه و بي گاه آنان حاكي از نوسان بشر ميان دو قطب نيكي و زشتي است.
از سوي ديگر بايد توجه داشت كه ارائه تصوير انساني و تقسيم مفاهيم خير و شر به دو شخصيت متمايز نبايد موجب آن شود كه بپنداريم نويسنده قصد آن داشته است كه قوه تخيل خواننده را محدود به كلمات و جملات خود سازد و در واقع تصوير انساني نبايد با تصوير ساده لوحانه اشتباه گرفته شود. بنابراين، نويسنده، چه به اشاره يا با تصريحاتي نظير «برق همه چيز غيرمادي بود و هيچ شباهتي با آن حيات جسماني كه من مي شناختم نداشت»(ص130)، دست به آشنايي زاديي زده است.
راوي ماجرا پس از مرگ حيرت و وحشت مي كند: «خداوندا، من نوزاد تازه رسيده اين جهانم.زبان ساكنان اين سرزمين را نمي دانم». اما سرانجام درمي يابد كه «درحقيقت من به خودم رسيده ام. از پل مرگ گذشته ام و به سمت خودم آمده ام». آن گاه مي گويد: «چه آهي مي كشند آن ها كه دستشان از خودشان خالي است».
راوي مرده قصه ما از سرزمين هاي سياه مي گذرد، وحشت ها و تنهايي هاي بسيار را پشت سر مي گذارد و سرانجام به «شهرشادي ها» مي رسد. او در شهر برزخي شادي ها به آرامشي مي انديشد كه در «سرزمين ديدار» نصيب او خواهد شد: «اين جا برزخ است. تو داري سير برزخي خودت را طي مي كني و در اين سير از لقا خبري نيست. اما صبركن و منتظرباش. سرانجام خوش همه اهل ايمان، لقاي خداوند است».
در مجموع، كتاب با ارائه تصوير از مرگ، نه به عنوان نقطه پايان و نه حتي به عنوان مقطع ديگري از زندگي بشري، بلكه به صورت نقطه آشكارساز لايه حقيقي زندگي بشري، ديد ديگري نسبت به مرگ مي آفريند و علي الخصوص جوانان امروزي كه ممكن است لحن واعظانه را خشك بدانند، مي توانند با مطالعه اين ماجرا، جواب هاي به مراتب نرم تري نسبت به پرسش مرگ به دست آورند.