بازگشت پرندگان وحشي هيچكاك
گروه ادب و هنر- پرندگان فيلم آلفرد هيچكاك يك بار ديگر اهالي يك شهر ساحلي را به وحشت مي اندازند. صنعت سينما قصد دارد نسخه جديدي از «پرندگان» اثر كلاسيك و تحسين شده استاد دلهره را تهيه و توليد كند.
به نوشته خبرگزاري رويتر، شركت مستقل فيلم سازي ign كه امتياز نسخه دوباره سازي شده فيلم را خريداري كرده اين روزها در جست وجوي فيلمسازي است كه كار كارگرداني «پرندگان» را به او بسپارد. اگرچه «پرندگان» جديد حكم نسخه دوباره سازي شده همان اثر معروف قديمي را دارد، اما يك دوباره سازي صد درصد و صادقانه از فيلم ترسناك و دلهره آور هيچكاك نيست.
خط اصلي قصه فيلم همان هجوم پرندگان به مردم بي دفاع شهر ساحلي خواهد بود. اما كاراكترهاي فيلم همان كاراكترهاي نسخه اصلي نخواهند بود. در قصه اصلي تيمي هدرن نقش جواني را بازي مي كرد كه هنگام حضور در يك شهر ساحلي با يكي از اهالي محل ردتيلور آشنا مي شود. همزمان با شكل گيري دوستي و آشنايي اين دو، حمله ناگهاني و بدون دليل پرندگان ساحلي به مردم شهر شروع مي شود. كار به جايي مي رسد كه برخي از كاراكترهاي فيلم احساس مي كنند رابطه اي بين حضور زن جوان و حمله پرندگان وجود دارد.
شنيده مي شود كه مايكل بي(«آرماگدن» و «جزيره»)به عنوان يكي از گزينه هاي اصلي براي كارگرداني فيلم مطرح است.