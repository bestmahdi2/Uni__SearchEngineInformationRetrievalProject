اصلاح قانون حفاظت از آب هاي تحت حاكميت ايران از آلودگي با مواد نفتي
ايلنا: لايحه قانون حفاظت از آب هاي تحت حاكميت و صلاحيت جمهوري اسلامي ايران از آلودگي با مواد نفتي بعد از 31سال اصلاح خواهد شد.
دكتر محمدباقر نبوي، مديركل محيط زيست دريايي سازمان حفاظت محيط زيست، افزود: ميزان جرايم پرداختي در ارتباط با آلودگي هاي نفتي مربوط به سال 54 بوده كه بعد از توقف 7 ساله در اجراي آن، به تازگي فعال شده و براي اخذ مجوزهاي لازم در آينده اي نزديك در هيات وزيران بررسي خواهد شد.به گفته وي، بر اساس اين لايحه، سازمان حفاظت محيط زيست مي تواند هر عامل آلاينده اي را جريمه و از آن خسارت دريافت كند، ضمن اينكه خسارت ها نيز در راستاي بهسازي محيط صرف خواهد شد.
نبوي گفت: دريافت جريمه از آلاينده ها طبق مصوبه شوراي عالي محيط زيست منوط به صرف تمام منابع دريافتي تحت عنوان خسارات وارده به منابع و محيط زيست دريايي، در جهت بهسازي، پاكسازي و حفاظت از منابع و ذخاير درياي خزر، عمان و خليج فارس صرف خواهد شد.وي تصريح كرد: جايگاه محيط زيست در اصلاحيه اين آيين نامه پررنگ تر ديده شده است. اين درحالي است كه مسئوليت اين بخش برعهده سازمان بنادر و كشتيراني است چرا كه امكانات اين بخش بيشتر بوده و حضور فعالي در دريا دارد.