شهر نگار
شوراي شهر و تسهيلات ورزشي
* رسول خادم
امكانات ورزشي در تهران با نيازهاي جمعيتي آن همخواني ندارد و در سطح بسيار پاييني است. به بيان ديگر درحالي كه سرانه فضاي ورزشي مطابق استاندارد جهاني هر فرد بايد 5/2 تا چهار متر مربع باشد ولي اين رقم در تهران كمتر از 30 سانتي متر است.
متأسفانه تا پايان برنامه سوم هيچ مستندات لازم الاجرا و شفافي در حمايت از توسعه ورزش صورت نگرفته بود تا اين كه در برنامه چهارم، ماده 117 اشاراتي به موضوع ورزش شد. ولي با اين حال عملي شدن آن نيازمند تدوين آيين نامه هاي اجرايي مناسب از سوي دولت در ارتباط با توسعه فضاهاي ورزشي شهرها است.
حتي در بودجه سال 84 كشور نيز كه حدود 400 ميليارد تومان براي پروژه هاي عمراني ورزش اختصاص يافت متأسفانه امكان جذب آن فراهم نگرديد.
ازاين رو مسائل پيش گفته و محدوديت منابع اعتباري سازمان تربيت بدني و شهرداري تهران براي توسعه فضاهاي ورزشي و پر كردن فاصله بين امكانات موجود و نيازهاي جمعيتي تهران، شوراي اسلامي شهر تهران را بر آن داشت تا طي مصوبه اي امكان جذب مشاركت بخش خصوصي را با دادن يك سري امتيازات و تسهيلات تشويقي ويژه براي سازندگان اين گونه فضاها فراهم سازد.
در مصوبه شوراي شهر تسهيلاتي ازجمله عدم دريافت عوارض پذيره، اعطاي 3 طبقه تراكم تشويقي مازاد بر تراكم مبنا، اعطاي مجوز تجاري حداكثر معادل 10 درصد براي فضاهاي سرپوشيده و 5 درصد براي فضاهاي روباز در نظر گرفته شده است و حتي براي كمك به زورخانه ها نيز پيش بيني شده است كه معادل 10 درصد فضاي اصلي به آنها مجوز احداث تجاري در همان منطقه داده شود و اين امتياز شامل همه زورخانه ها اعم از قديمي و جديد مي شود.
اين مصوبه حدود 20 روز پيش براي اجرا به شهرداري هاي مناطق ابلاغ و با استقبال بخش خصوصي روبه رو شده است.
از سوي ديگر با توزيع بودجه اوقات فراغت به صورت محله اي، سهم قابل توجهي از برنامه هاي ورزشي اوقات فراغت محلات توسط شوراياري ها و با استفاده از منابع و امكانات موجود در هر محله صورت مي گيرد.
علاوه بر اين هم اكنون در تهران 120 سوله بحران در دست ساخت است كه پس از تكميل به عنوان فضاي ورزشي اختصاصي بانوان مورد استفاده قرار مي گيرد.
با اين حال اميدواريم بتوانيم با محلي كردن امكانات دستگاه هاي اجرايي مسئول در حوزه ورزش، خدمات مديريت شهري در ورزش را براي شهروندان تهراني به صورت عيني و ملموس تعريف كنيم.
* رئيس كميسيون فرهنگي اجتماعي شوراي شهر تهران