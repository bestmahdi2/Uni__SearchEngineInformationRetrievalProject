ايران از نظر خسارات ناشي از حوادث در دنيا اول است
فارس: مشاور وزير بهداشت در امور مرتبط با تروما گفت: خسارات ناشي از حوادث و سوانح در ايران از همه كشورهاي جهان بيشتر و حدود 20 برابر كشور ژاپن است.
موسي زرگر افزود: تروما به مجموعه آسيب هايي كه از محيط خارجي به انسان ها وارد مي آيد گفته مي شود كه حوادث و سوانح، جزئي از آن است و امروزه در جهان، مرگ و مير ناشي از تروما بعد از بيماري هاي قلبي و سرطان در رتبه سوم است؛ در حالي كه در گذشته در رتبه نهم بوده است.
وي اضافه كرد: اصطلاحي در ميان متخصصان تروما وجود دارد كه شاخص «دالي» ناميده مي شود كه بر اساس آن، عمر از دست رفته را محاسبه مي كنند. بر مبناي اين شاخص، عمر از دست رفته ناشي از حوادث و تروما 5/1 برابر مجموع عمر از دست رفته ناشي از بيماري هاي قلبي و سرطان است. علت آن هم اين است كه اين حوادث بيشتر بر قشر جوان وارد مي شود اما بيماري هاي قلبي و سرطان ها بيشتر شامل افراد مسن مي شود. به همين علت عمر از دست رفته ناشي از حوادث، بسيار بيشتر است.
رئيس مركز تحقيقات تروماي كشور توضيح داد: حوادث رانندگي و تلفات جاده اي يكي از موارد مهم تروما محسوب مي شود كه تقريبا 50 درصد تروما را تشكيل مي دهد كه از اين نظر بر اساس آخرين آمار موجود، سالانه 33 نفر به ازاي هر 10هزار خودرو در كشور جان خود را بر اثر تصادف از دست مي دهند، در حالي كه اين آمار در كشور ژاپن حدود 5/1 مرگ به ازاي هر 10هزار خودرو است.
زرگر ادامه داد: كشور آلمان حدود 10 برابر ايران خودرو دارد اما تعداد مرگ ناشي از حوادث ترافيكي در اين كشور حدود يك چهارم كشور ماست.
وي گفت:  رقم بالاي حوادث ناشي از ترافيك در كشور ما در حالي است كه بر اساس اعلام مراجع بين المللي، ميزان مرگ و مير ناشي از اين حوادث در جهان تا سال 2020 حدود 60درصد افزايش مي يابد.