محوطه باستاني تپه هگمتانه ساماندهي خواهد شد
با خريد 600 پلاك براي آزادسازي محوطه باستاني هگمتانه، اين تپه ساماندهي مي شود.
به گزارش خبرگزاري ميراث فرهنگي و گردشگري، حبيب الله رشيد بيگي، مدير پايگاه تپه باستاني هگمتانه، ضمن بيان اين مطلب گفت: كار ساماندهي تپه هگمتانه از سال پيش آغاز شد و با اختصاص 485 ميليون تومان اعتبار توانستيم 16 پلاك را براي آزاد سازي محوطه هگمتانه خريداري كنيم.وي ضمن اشاره به خريد 30 پلاك ديگر در سال جديد افزود: در مجموع براي آزادسازي محوطه هگمتانه بايد 600 پلاك مسكوني و تجاري خريداري شود كه براي تحقق اين امر 15 تا 20 ميليارد تومان بودجه نياز است و در صورت تامين اعتبار مي توانيم اين محوطه را به طور كامل آزاد و ساماندهي كنيم.
رشيد بيگي در خصوص چگونگي ساماندهي تپه هگمتانه گفت: پس از آزادسازي كامل، محوطه را حصاركشي و محيط را براي كاوش  هاي باستان شناسي آماده مي كنيم تا پس از كاوش  ها بتوانيم طرح نهايي ساماندهي هگمتانه را اجرا كنيم. البته در صدد هستيم كه با كف سازي و مسطح كردن محوطه مسيرهايي را براي بازديدكنندگان تعريف كنيم.