صرفه  جويي در مصرف انرژي با استفاده از فناوري نانو
كاهش قابل توجه در صورت  حساب هاي مربوط به گرمايش، جراحي كم خطرتر و نسل جديد رايانه هاي كوچك از قابليت هاي بالقوه فناوري جديد نانو است كه در دانشگاه ليدز توسعه يافته است.
پروفسور ريچارد ويليامز و دكتر يولونگ دينگ از طريق معلق نمودن نانوذرات در آب يا مايعات ديگر نانوسيالاتي ساخته اند كه حرارت را 400 برابر سريع تر از تمام مايعات ديگر منتقل مي كند. در يك سيستم حرارتي مركزي، نانوسيالات مي توانند كارآيي را بدون نياز به استفاده از پمپ هاي قوي تر، افزايش داده و در نتيجه موجب صرفه جويي انرژي و ايجاد مزاياي زيست محيطي گردند.
در حال حاضر تيم تحقيقاتي مورد نظر، بزرگترين تيم در دنيا و تنها گروهي است كه در انگلستان برروي نانوسيالات كار مي كند. اين سيالات مي توانند با غلبه بر يكي از بزرگترين محدوديت هاي موجود بر سر راه توسعه ميكروتراشه هاي كوچكتر، كه پخش سريع حرارت مي باشد، راه را براي رسيدن به نسل بعدي رايانه ها هموار سازند.
همچنين اين نانوسيالات مي توانند براي خنك كردن مغز در طول جراحي هاي حساس مورد استفاده قرار گيرند. اين امر موجب مي شود مغز اكسيژن كمتري نياز داشته و در نتيجه شانس بيمار براي زنده ماندن افزايش يابد و احتمال آسيب هاي مغزي كم شود. به علاوه مي توان از اين سيالات براي ايجاد حرارت بالا در اطراف تومورها جهت كشتن آنها استفاده كرد بدون اين كه سلول هاي سالم مجاور آسيب ببينند.دكتر دينگ مي گويد: «با وجود يك تيم تحقيقاتي قوي در ليدز ما تخصص بالايي جهت توسعه نانوسيالات داشته و تحقيق بر روي چند نمونه از قبل آغاز شده است. ما در حال بررسي ويژگي هاي اين سيالات هستيم تا بتوانيم خواص هدايتي آنها را در شرايط مانا و متغير و در كانال هاي بزرگ و ميكرومقياس به طور كامل درك نماييم.»