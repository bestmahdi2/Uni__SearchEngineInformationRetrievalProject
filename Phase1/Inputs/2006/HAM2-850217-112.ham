جشنواره
كارگاه اريك ون هوو در موزه هنرهاي معاصر
گروه ادب و هنر: اريك ون هوو هنرمند مشهور ژاپني امروز در مراسم افتتاحيه جشنواره هنر محيطي 2006 سخنراني مي كند. اين جشنواره در موزه هنرهاي معاصر تهران برگزار مي شود. سخنراني و اجراي هنر محيطي در كوهستان هاي ايران براي هنرمندان و دانشجويان هدف از سفر اين هنرمند برجسته ژاپني به ايران است. او كه براي اجراي هنر محيطي مشترك با دانشجويان هنر ايراني عازم روستاي پلور شده بود، امروز خود را به جلسه نشست معرفي نقد و بررسي آثارش در موزه هنرهاي معاصر خواهد رساند.اريك ون هوو در سال 1975 در ژاپن به دنيا آمد و كارشناسي ارشد خود را در رشته خوشنويسي سنتي ژاپن در توكيو گرفت. او در حال حاضر نامزد دوره دكتري در رشته هنر معاصر دانشگاه هنرهاي زيبا و موسيقي توكيو است و جوايزي مثل كوكشين وان نيويورك، مديا پلاس اروپايي و مونبوشو ژاپن را از آن خود كرده است. او به دعوت موزه هنرهاي معاصر تهران و مركز بين المللي پرديس به ايران آمده است. وي قرار است در جلسه پرسش و پاسخي كه برگزار مي شود به نمايش و معرفي آثارش بپردازد. فردا نيز به همراه دانشجويان كلاس هنر جديد كار مشتركي را با آنها انجام خواهد داد.
كارهاي او محدود به يك رسانه نيست و در حيطه هاي مختلفي از جمله طراحي، چيدمان،  اجرا، ويدئو، رسانه و اينترنت و هنر محيطي كار مي كند.