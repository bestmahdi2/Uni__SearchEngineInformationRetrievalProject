جهان سلامت
ايدز هر 8ثانيه يك نفر را مي كشد
گروه سلامت- سيدمحمد ابوترابي: علي رغم پارسال كه سال خوبي از لحاظ آمار ايدز بود، امسال خيلي، اوضاع شيوع ايدز در جهان مطلوب نيست. اگر چه تعداد مبتلايان به ويروس ايدز در جهان، در طول چند سال گذشته حدود 40ميليون نفر بوده است اما سال2005 براي اولين بار، آمار افراد آلوده به ويروس ايدز ثابت ماند. البته امسال دوباره اين آمار رشد يافت و مسئولان سازمان جهاني بهداشت را نااميد كرد. يعني بر اساس گزارش اداره ايدز سازمان ملل متحد، تعداد افراد آلوده به ويروس ايدز در جهان، از 6/38ميليون نفر در سال 2005 به 5/39ميليون نفر در سال 2006 رسيد؛ البته در حالي كه هنوز 2ماه به پايان سال 2006 باقي است.
افزايش دوباره شيوع ايدز
بر اساس گزارش سازمان ملل متحد، از ابتداي سال 2006 تاكنون، 9/2ميليون نفر در جهان، بر اثر ابتلا به بيماري ايدز، جان خود را از دست داده اند و 3/4ميليون نفر به ويروس عامل بيماري ايدز يا همان اچ.آي.وي آلوده شده اند. به اين ترتيب، اچ.آي.وي هر 8ثانيه يك نفر را در جهان به كام مرگ مي كشد. پيتر پيوت - رئيس اداره ايدز سازمان ملل - در اين باره مي گويد: گزارش ايدز امسال يك دليل واضح براي توجه به موضوع اين بيماري است؛ چون آمار ايدز در سراسر نقاط دنيا در حال افزايش است.
بيماري ايدز از زمان كشف آن در سال1981 تاكنون، حدود 25ميليون نفر را كشته و حدود 65ميليون نفر را گرفتار كرده است. كوفي عنان - رئيس سازمان ملل - در اين باره مي گويد: در كمتر از يك چهارم قرن، ايدز به شدت دنياي ما را عوض كرده است.
نكته بسيار تاسف بار گزارش اخير سازمان جهاني بهداشت اين است كه شيوع ايدز در كشورهايي كه در سال 2005 توانسته بودند پيشرفت خوبي را در مبارزه با ايدز به دست آورند امسال، دوباره افزايش يافته است؛ كشورهايي مثل اوگاندا، تايلند، اتحاديه اروپا و آمريكا.
يكي ديگر از نكات منفي گزارش امسال وضعيت ايدز جهان، تعداد زياد جوانان آلوده به اچ.آي.وي است. بر اساس اين گزارش، 40درصد بيماراني كه در طول امسال به ويروس ايدز آلوده شده اند را نوجوانان و جوانان بين 15 تا 24سال تشكيل مي دهند.
گزارش ايدز امسال كه گزارش مشترك اداره ايدز سازمان ملل و سازمان جهاني بهداشت است، نشان مي دهد كه باز هم مثل سال هاي قبل، بيشتر مبتلايان به ايدز و افراد آلوده به ويروس اين بيماري در منطقه زير صحراي آفريقا زندگي مي كنند. البته بعد از آفريقا، در حال حاضر بيشترين تعداد گرفتاران ايدز جهان، در آسيا زندگي مي كنند. حدود 8ميليون نفر بيمار آلوده به اچ.آي.وي در جنوب و جنوب شرق آسيا زندگي مي كنند. پيتر پيوت در اين باره مي گويد: شيوع ايدز در بين همجنس بازان مرد در كشورهاي كامبوج، چين، هند، نپال، پاكستان، ويتنام و تايلند در حال افزايش بوده و اين مهمترين دليل افزايش ايدز در اين مناطق است.
در طول 2سال گذشته بيشترين افزايش تعداد افراد آلوده به اچ.آي.وي را اروپاي شرقي و آسياي مركزي داشته است؛ به طوري كه تعداد موارد جديد آلوده به اين ويروس در اين مناطق، حدود 70درصد افزايش يافته است. در حالي كه تعداد موارد جديد آلوده به ويروس ايدز در خاورميانه و شمال آفريقا، نسبت به سال2004 حدود 15درصد افزايش يافته است.
آمريكا در سال 2005 حدود 2/1ميليون نفر بيمار آلوده به اچ.آي.وي داشته است كه در طول امسال 40هزار نفر به آن اضافه شده اند و همين آمار، اين كشور را جزو 10 كشور داراي بيشترين تعداد مبتلايان به ويروس ايدز قرار مي دهد.
افزايش 30درصدي ايدز در چين
چين يكي از كشورهايي است كه افزايش چشمگيري در آمار تعداد مبتلايان به ويروس ايدز داشته است. البته بسياري از كارشناسان، اين موضوع را به افزايش امكانات درماني اين كشور در مبارزه با ايدز نسبت مي دهند كه باعث افزايش طول عمر مبتلايان سال هاي پيش مي شود اما عده ديگري معتقدند كه سياست هاي عدم پنهان كاري چين كه اخيرا ايجاد شده باعث شده تا تعداد بيشتري از موارد ابتلا به اين ويروس استراتژيك گزارش شوند. اما علت هر چه باشد، تعداد بيماران مبتلا به ويروس اچ.آي.وي در اين كشور نسبت به سال 2005 حدود 30درصد افزايش يافته است.
البته با همه اين سياست هاي اخير چين، هنوز عده اي بر اين باورند كه آمار واقعي ايدز چين چندين برابر آن چيزي است كه اعلام مي شود. ژول رنستروم - مدير هماهنگي دفتر اداره ايدز سازمان ملل متحد در چين - در اين باره مي گويد: از سال 1999 تاكنون، آمار مبتلايان به ويروس ايدز در چين، سالانه حدود 30درصد افزايش پيدا مي كند اما تعداد واقعي افراد آلوده به اين ويروس در چين حدود 4 تا 5 برابر ميزاني است كه گزارش شده است.
بر اساس گزارش اخير وزارت بهداشت چين در روز 31 اكتبر امسال، تعداد مبتلايان به ويروس ايدز در چين 183هزار و 733نفر بوده است كه نسبت به آمار سال 2005 كه حدود 144هزار و 89 نفر بوده، حدود 30درصد افزايش يافته است؛يعني چين در طول سال،2006 40هزار و 667 بيمار جديد آلوده به ويروس ايدز داشته است.
بر اساس اين گزارش، از ابتداي سال2006 تا 31 اكتبر امسال، 4هزار و 60 چيني بر اثر ابتلا به بيماري ايدز جان خود را از دست داده اند. به اين ترتيب، كل تعداد تلفات ايدز در چين از سال هاي دهه 90 ميلادي(يعني از زماني كه اين كشور آماري در اين زمينه تهيه مي كند)به 12هزار و 464 نفر رسيده است.