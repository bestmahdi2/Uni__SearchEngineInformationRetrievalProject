مبادله 20 ميليون سهمي نوسازي و ساختمان تهران
گروه بورس- در مبادلات روز گذشته بازار سهام نزديك به 20ميليون سهم شركت نوسازي و ساختمان تهران معامله شد.
به گزارش همشهري، در نتيجه داد وستدهاي روز گذشته تالار شيشه اي 79سهامدار 19 ميليون و 442هزار سهم شركت نوسازي و ساختمان تهران را به ارزش 520 هزارميليون ريال خريداري كردند و اين شركت به لحاظ بيشترين حجم معاملات در صدر بورس ايستاد.
اين درحالي بود كه ديروز در مجمع50 ميليون سهم توسط سهامداران خريداري شد كه از اين ميزان 20 ميليون سهم به نوسازي و ساختمان تعلق گرفت.پس از نوسازي و ساختمان تهران، شركت سايپا از سوي 48 سهامدار مورد توجه قرار گرفت و تعداد 4 ميليون سهم سايپا از سوي اين سهامداران خريداري شد.بانك پارسيان نيز ديروز با اقبال بازار مواجه بود به طوري كه در نهايت 4 ميليون سهم بانك پارسيان توسط 125 سهامدار خريداري شد و در نهايت قيمت هر سهم پارسيان با 78/1 درصد افزايش به 1373 ريال رسيد.
ديروز همچنين شركت هاي نوش مازندران، پتروشيمي خارك و ايران خودرو هر كدام به ترتيب 3، 5/2 و 5/2 ميليون از سهام شان داد و ستد شد.
اين گزارش حاكيست، ديروز در مجموع 5 هزار و 840 سهامدار تعداد 5 ميليون سهم را به ارزش 195 هزار ميليون ريال خريداري كردند كه از اين تعداد شركت پتروشيمي اصفهان با 153 خريدار در صدر معاملات به لحاظ بيشترين تعداد خريداران قرار گرفت.
اين سهامداران 5/1 ميليون سهم پتروشيمي اصفهان را خريداري كردند.
پس از پتروشيمي اصفهان، پتروشيمي خارك با 146خريدار در جايگاه دوم قرار گرفت و پس از آن به ترتيب بانك پارسيان و ايران خودرو هر كدام با 125 و 117 خريدار رتبه هاي بعدي را به خود اختصاص دادند.خريداران ايران خودرو ديروز 5/2 ميليون سهم اين شركت را خريداري كردند.
صف ها
در معاملات روز گذشته بازار سهام، سنگ آهن گل گهر نيز به صف متقاضيان خريد سهام معدني پيوست و فشار تقاضا براي خريد سهام معدني را افزايش داد.
ديروز 288 تقاضا براي خريد بيش از 2 ميليون از سهام چادرملو از سوي كارگزاري ها به ثبت رسيد.همچنين سهامداران همچنان براي خريد سهام باما دستور خريد پر مي كنند.
اين افزايش دستور خريدها در حالي صورت مي گيرد كه روز گذشته وزارت صنايع از رشد 93 درصدي حجم صادرات معدني در طول 6 ماه اول سال خبر داد.
با افزايش توجه بازار سهام به سوي سهام بانك ها ديروز 1055 دستور براي خريد 10ميليون سهم بانك كارآفرين صادر شد. پتروشيمي اراك و خارك نيز صفي بالغ بر 5/7 ميليون سهم داشتند.
فشار تقاضا براي خريد سهام كارخانجات مخابراتي ايران و توليد سموم علف كش نيز افزايش يافت.از سوي ديگر گروه بهمن ديروز به جدول بيشترين تقاضاي فروش اضافه شد و سهامداران براي فروش 3ميليوني سهام اين شركت صف كشيدند.
صف هاي فروش براي سهام مهركام پارس، سرمايه گذاري غدير، سرمايه گذاري بانك ملي، صنعتي دريايي ايران،  سايپا ديزل، تايد واتر و ليزينگ صنعت و معدن همچنان پابرجا بود.