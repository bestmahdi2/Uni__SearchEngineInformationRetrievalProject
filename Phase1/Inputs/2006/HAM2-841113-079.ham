گام ديگر بم براي ثبت جهاني
گروه شهري- زلزله بم به كشف آثار تاريخي ديگري در اين شهر منجر شده كه تكميل پرونده بم را براي ثبت جهاني يونسكو به يك سال ديگر موكول كرد.
دو سال پيش،  در حالي كه چند روز از وقوع زلزله بم مي گذشت، ميراث فرهنگي در كنار پرونده پاسارگاد، پرونده بم را نيز به اين سازمان جهاني ارايه كرد و از آنجا كه هر كشور مي تواند تنها يك پرونده را در سال براي ثبت جهاني ارايه كند، بم به عنوان ميراث در معرض خطر به ثبت يونسكو رسيد.
اما باستان شناساني كه كاوش ها و مستندسازي هاي ارگ بم را انجام مي دادند به آثار ديگري برخوردند كه تا به حال مورد توجه قرار نگرفته بود و به همين دليل، سال بعد نيز امكان تكميل پرونده بم فراهم نشد.
كارشناسان احتمال مي دهند كه سال آينده ايران بتواند اين پرونده را به صورت تكميل شده در اختيار يونسكو قرار دهد. هر چند امسال نيز بخشي از اين پرونده و بخصوص قسمتي كه بنابر تعهدات ارايه شده به دولت فرانسه بايد مستند سازي مي شد، در اجلاس فوريه 2006 به يونسكو تحويل داده خواهد شد.اين پرونده، 63 اثر تاريخي داخل شهر، 15 اثر تاريخي در محدوده شهر بم، منظر شهر بم و شهر بروات، رودخانه پشت رود، گسل بين بم و بروات، دشت اطراف بم و كوهي كه از هر دو طرف شهر بم را در برگرفته است را شامل مي شود.
«اسكندر مختاري»، مدير پروژه نجات بخشي ارگ بم در مصاحبه با ميراث خبر اظهار داشته است: «ايران در سال 2004 در بيست و هشتمين اجلاس ميراث جهاني در سوشون چين، سندي را با عنوان» ارگ بم و عناصر وابسته به آن «براي ثبت جهاني عرضه كرد اما آنچه در اين اجلاس به تصويب رسيد بم و منظر فرهنگي آن بود كه بخش بسيار گسترده تري از سندي را كه ايران به يونسكو تحويل داده بود، شامل مي شد. پرونده مديريتي اين آثار بايد تا اول فوريه تكميل و به اين دفتر ارسال شود.»
وي گفت: «بنابراين بايد پرونده مديريتي تك تك آثاري كه در شهر و منظر فرهنگي آن است تا كو ه هاي اطراف، براي يونسكو ارسال شود. با توجه به اين كه منظر فرهنگي شهر بم، اولين منظر فرهنگي است كه در ايران به ثبت آثار جهاني رسيده است، مسئوليت دولت مردان ايراني را براي حفاظت از آن، سنگين تر مي كند. شهر بم يك باغ شهر است كه پر از خانه هاي قديمي ، باغ و خانه باغ كه بايد از آن ها حفاظت كرد تا هويت تاريخي شهر از بين نرود.»
مختاري افزود: «قنات ها، نخل ها و درختان كهنسال و... از عناصر مهم تشكيل دهنده شهر بم هستند.»
شهر خشتي بم يكي از مهم ترين شهرهاي تاريخي و فرهنگي كشور و جهان است كه بيش از دو هزار سال قدمت دارد. سال گذشته در جلسه كميته ميراث جهاني يونسكو كه تير ماه در كشور چين برگزار شد، براي نجات بخشي و كمك جهاني به بازسازي بناهاي تاريخي شهر و ارگ بم تصميم گيري شد به همين منظور شهر بم و چشم انداز تاريخي و فرهنگي آن در فهرست ميراث جهاني يونسكو به ثبت رسيد.
تا كنون شش محوطه باستاني و تاريخي تخت جمشيد، چغازنبيل، تخت سليمان، ميدان نقش جهان، پاسارگاد و منظر طبيعي و تاريخي بم از ايران در فهرست ميراث جهاني يونسكو ثبت شده است.در حال حاضر بيش از 750 اثر تاريخي و طبيعي از 129 كشور جهان در فهرست ميراث جهاني يونسكو ثبت شده است. بيش از 550 اثر از اين آثار محوطه هاي فرهنگي و بيش از 140 محوطه طبيعي و بيش از 20 اثر از اين آثار محوطه هاي تركيبي هستند.
كنوانسيون 1973 يونسكو در خصوص حفاظت از ميراث فرهنگي و طبيعي كه با دارا بودن 178 كشور عضو يكي از گسترده ترين قراردادهاي بين المللي است، خواستار همكاري بين المللي در جهت حفظ ميراث فرهنگي و طبيعي مشترك است. كشورهايي كه به اين كنوانسيون مي پيوندند متعهد مي شوند از طريق اعمال شيوه هاي قانوني و نظارتي از محوطه هاي موجود در فهرست ميراث جهاني و همچنين ميراث ملي و منطقه اي خود محافظت كنند.
مسئوليت اجراي اين كنوانسيون با كميته ميراث جهاني است. كميته ميراث جهاني از نمايندگان 21 كشور دنيا تشكيل شده است كه براي مدت شش سال انتخاب مي شود و يك سوم آنان هر دو سال يك بار از طرف مجمع عمومي امضاكنندگان اين كنوانسيون تعويض مي شوند.
هر ساله محوطه هاي جديدي به فهرست يونسكو افزوده مي شود. اين محوطه ها از سوي كشورهاي عضو معرفي و ثبت آنها از سوي دو هيات مشاوره اي بررسي مي شود _ ايكوموس(شوراي بين المللي بنها و محوطه ها)براي محوطه هاي فرهنگي و ا.يو.سي.ان(اتحاديه جهاني حفاظت)براي محوطه هاي طبيعي، ايكروم(مركز بين المللي مطالعه حفاظت و بازسازي اموال فرهنگي)هم نظر خود را در اين مورد ارايه مي دهد و به آموزش متخصصان اين حوزه كمك مي كند.