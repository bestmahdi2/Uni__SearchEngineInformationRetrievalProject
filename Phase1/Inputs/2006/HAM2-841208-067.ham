جاعلان عنوان مأمور نيروي انتظامي بازداشت شدند
گروه حوادث: جستجوي پليس بين الملل براي دستگيري يك متهم با تلاش كارآگاهان دايره پنجم آگاهي تهران بزرگ به نتيجه رسيد.
به گزارش همشهري سوم بهمن مأموران پليس حين عمليات جمع آوري معتادان، در مجتمع بهاران فردي را به نام لطيف بازداشت كردند. در بازرسي بدني مقداري ارز و مواد مخدر توسط مأموران كشف شد.
به همين دليل لطيف به اداره آگاهي انتقال يافت. تحقيقات از وي آغاز شد. لطيف تحت بازجويي قرار داشت كه مأموران پليس در يك عمليات ديگر فردي به نام نظام را نيز در حوالي ميدان آزادي بازداشت كردند.
تحقيقات پليس از اين دو نفر در نهايت به آنجا ختم شد، كارآگاهان آگاهي متوجه شدند لطيف و نظام با همدستي فرد ديگري به نام رشيد كه همگي از اعضاي باند فيوج هستند مدتي است در شهر تهران تحت عنوان جعلي مأمور انتظامي اقدام به اخاذي از شهروندان بخصوص اتباع خارجي كه به عنوان مسافر در تهران حضور داشتند، كرده اند.در بررسي بعدي پليس رشيد را نيز بازداشت كرد و وي نيز به بزه انتسابي خود اعتراف كرد.كارآگاهان اداره پنجم در تحقيقات تكميلي خود بر روي پرونده اين سه متهم متوجه شدند لطيف از چند سال قبل در كشورهاي آسيايي و بيشتر در كشور تركيه اقدام به زورگيري و اخاذي كرده كه به همين اتهام تحت تعقيب پليس بين الملل نيز بود.بازداشت شدگان تاكنون به 100 فقره سرقت اعتراف كرده اند.