جنگ ابررايانه با آنفلوآنزاي مرغي
گروه علمي فرهنگي- انگليس با تقويت توان محاسباتي يكي از ابررايانه هاي قدرتمند خود، از آن براي مبارزه با بيماري آنفلوآنزاي مرغي استفاده مي كند. به گزارش بي بي سي، محققان انگليسي به تازگي با تقويت 20درصدي توان ابررايانه موسوم به بلو- سي( c -blue)در دانشگاه سوانسي انگليس، خواهان استفاده از اين ابررايانه براي شناسايي احتمالي شيوع بيماري آنفلوآنزاي مرغي در اين كشور هستند.
ويروس اچ5ان1 عامل بيماري مرگبار آنفلوآنزاي مرغي تاكنون موجب مرگ 123نفر در جهان شده و محققان انگليسي در ماه آوريل گذشته موفق به شناسايي اين ويروس در بدن يك قو در اين كشور شده بودند.
هم اكنون دانشمندان انگليسي اميدوارند با شبيه سازي رايانه اي الگوهاي پرواز پرندگان مهاجر با ابررايانه بلو- سي بتوانند از طريق جمع آوري و قرنطينه پرندگان، شيوع بيماري آنفلوآنزاي مرغي را محدود كرده و زمان شيوع احتمالي اين بيماري در انگليس را پيش بيني كنند.
يك سخنگوي دانشگاه سوانسي اعلام كرد توان محاسباتي ابررايانه بلو- سي به محققان كمك كند مدل هاي مختلف را بررسي كرده و در مدت كوتاهي به داده هاي مورد نياز براي تصميم گيري هاي آينده دست پيدا كنند. هزينه اين طرح را وزارت رسيدگي به امور روستايي انگليس(derfa)تامين كرده است.
ابررايانه بلو- سي با ابعادي مشابه يك زمين تنيس ساخت شركت آمريكايي آي بي ام است و با توجه به بهينه سازي هاي اخير انجام شده روي آن، هم اكنون مي تواند در هر ثانيه بيش از دو تريليون محاسبه را انجام داده و به عبارتي به سرعت محاسباتي دو ترافلاپ دست يابد.