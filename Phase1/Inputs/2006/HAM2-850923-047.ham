سايه وحشتبر فراز ايپسويچ انگليس
گروه حوادث - با كشف جنازه 2 زن خياباني ديگر در شهر ايپسويچ انگليس، آمار قربانيان مخوف ترين قاتل سريالي انگليس كه به قاتل سريالي سالفوك كاونتي مشهور شده است به 5 نفر رسيد.
رئيس پليس شهر مي گويد اگر چه در تاريخ انگليس قاتلان مخوفي مانند قاتل استان يوركشاير كه 13 زن را در فاصله سالهاي 1975 تا 1980 به قتل رساند وجود دارند اما هرگز قاتلي كه با اين سرعت دست به جنايتهاي سريالي آنهم در يك شهر كوچك بزند وجود نداشته است، اين قاتل وحشتناك تنها در مدت 11 روز 5 زن را قرباني كرده است.
بنا به اين گزارش، پيگيري ماجراي قتلهاي سريالي زنان خياباني در شهر ايپسويچ هنگامي از سوي پليس انگليس آغاز شد كه جسد دو زن خياباني به نامهاي جما آدامز 25 ساله و تانيا نيكول 19 ساله در روزهاي دوم و نهم دسامبر پيدا شد اما در حالي كه جستجوها حتي در داخل رودخانه هاي منطقه نيز براي يافتن سرنخي از قاتل سريالي ادامه داشت روز 12 دسامبر جسد سومين زن به نام آنيلي الدرتون 24ساله يافت شد، صبح ديروز نيز كارآگاهان پليس توانستند اجساد دو زن جوان ديگر را كه صورت آنها دچار فساد شده بود پيدا كنند كه به نظر مي رسد آنها همان دو زن خياباني به نامهاي پائولا كلنن 24 ساله و آنت نيكولز 29 ساله هستند كه از روز يكشنبه ناپديد شده و پليس در جستجوي آنها بود.