جهان سلامت
بيماري همسر بوش



گروه سلامت-بيماري آدم هاي معروف هميشه جذاب بوده است. اما بيماري اين يكي براي ما ايراني ها شايد قابل توجه تر از بقيه است. چون طرف همسر رئيس جمهور آمريكاست. ظاهرا لورا بوش دچار سرطان پوست شده است.
لورا بوش در ابتدا گمان مي كرده، ضايعه اي كه روي ساق پاي راستش ايجاد شده، محل گزش يك حشره بوده است. اما پزشكان به او گفتند كه اين ضايعه نوعي سرطان پوست است. همسر بوش در اين باره به خبرنگاران گفته است: اولش خيلي كوچك بود. من هم اوايل فكر مي كردم جاي نيش يك حشره باشد. اما وقتي با مرور زمان خوب نشد، نگران شدم.
بيوپسي ضايعه پوستي لورا بوش قبل از انتخابات نوامبر انجام شده بود و نتيجه آن نشان مي دهد كه او به نوعي سرطان پوست موسوم به سرطان سلول هاي سنگفرشي پوست مبتلا شده است. بعد از تشخيص، ضايعه سرطاني پوست ساق پاي راست لورا بوش بعد از ماه نوامبر برداشته شد.
بيماري كشاورزان
در مورد علت بروز اين سرطان كه با تابش نور آفتاب رابطه دارد، پزشكان معتقدند كه احتمالا زندگي در مزرعه در تگزاس و در معرض تابش مستقيم آفتاب قرار گرفتن لورا بوش باعث بروز اين بيماري شده است. خود لورا بوش در اين باره گفته: من برخلاف خيلي از دوستانم، هيچ وقت حمام آفتاب نمي گيرم، چون برنزه شدن را دوست ندارم. ولي در مزرعه و حياط خانه با بچه هايم خيلي بازي مي كنم و اكثر بعد از ظهرها را زير نور آفتاب شنا مي كنم. خوب اينها شرايطي است كه ما در تگزاس با آنها بزرگ مي شويم و زير آفتاب بزرگ شدن يكي از ويژگي هاي هر تگزاسي است.
سرطان پوست
سرطان سلول هاي سنگفرشي پوست دومين سرطان شايع پوست دنياست. البته اين نوع سرطان از سرطان سلول هاي پايه پوست كه شايعترين نوع سرطان پوست است، بدخيم تر است.
سرطان سلول سنگفرشي بيشتر در مناطقي از بدن كه در معرض نور آفتاب هستند نظير بيني، پيشاني، لب تحتاني و دست ها رخ مي دهد. البته در ساير نواحي بدن كه دچار سوختگي شده اند يا با مواد شيميايي در تماس بوده اند يا تحت اشعه درماني قرار داشته اند نيز ايجاد مي شود.
اين نوع سرطان معمولاً به صورت يك لكه سفت قرمز رنگ يا همراه با پوسته بروز مي يابد. در موارد معدودي، اين سرطان به ساير قسمت هاي بدن انتشار مي يابد.
جراحي شايع ترين روش درماني براي سرطان هاي پوستي محسوب مي شود. به طوري كه در 90 درصد موارد اين سرطان ها، از جراحي براي درمان استفاده مي شود. در اين روش خود ضايعه سرطاني به همراه حاشيه اي از پوست سالم برداشته مي شود.
قربانيان آنفلوآنزاي مرغي
در مصر



ايسنا: با مرگ يك زن 30 ساله مبتلا به آنفلوآنزاي مرغي در بيمارستاني در قاهره، شمار قربانيان اين بيماري در مصر به هشت نفر رسيد. مرگ اين زن ناشناس كه ظرف چند ساعت پس از دريافت جواب آزمايشاتش درگذشت، موجب نگراني مقامات و مسئولان مصري شده است چرا كه اين كشور يكي از مهمترين مسيرهاي مهاجرت پرندگان است و اين امر مي تواند خطر شيوع اين بيماري را در مصر افزايش دهد.
با مشخص شدن بيماري اين زن كه با 32 نفر از اعضاي خانواده اش در بيرون از قاهره زندگي مي كرده است،  تعداد افراد مبتلا به آنفلوآنزاي مرغي در مصر به 17 نفر رسيد.
پس از آزمايشات معلوم شد كه در بين اعضاي خانواده اين زن كه به كار پرورش طيور مشغول بوده است، برادر 26 ساله و خواهر 15 ساله وي نيز مبتلا به اين بيماري هستند كه در يك بيمارستان منطقه اي تحت درمان قرار گرفته اند.
يك مقام رسمي از سازمان جهاني بهداشت(who)دراين باره اظهار داشت: به دليل كشف سه اردك مرده در اثر ابتلا به اين بيماري و نيز بيمار شدن سه تن از اعضاي خانواده اين زن،  در حال حاضر كل خانواده وي به شدت تحت مراقبت و كنترل پزشكي قرار دارند. با مرگ هشت قرباني در مصر، اين كشور در حال حاضر تنها منطقه در بيرون از قاره آسيا است كه بيشترين تعداد قربانيان آنفلوآنزاي مرغي را داشته است.
از سوي ديگر، در راستاي مقابله با اين بيماري، دانشمندان ويتنامي توانستند در تلاشي موفقيت آميز ژن هاي زنجيره h51 از ويروس بيماري آنفلوآنزاي مرغي را رمزگشايي كنند كه اين كشف راه را به سوي توليد واكسن هاي موثرتر براي انسان ها هموار خواهد كرد.
روزنامه محلي يوت، در  اين باره آورده است كه موسسه پاستور در شهر هوشه مين در ويتنام، ژن هاي 24 نمونه از ويروس هاي عامل مرگ پرندگان و انسان ها در منطقه جنوبي ويتنام در سال 2004 تا 2005 را رمزگشايي كرده اند.