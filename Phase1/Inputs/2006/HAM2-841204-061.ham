محمود دولت آبادي:
اهانت مطبوعات غربي عليه پيامبر اسلام(ص)را محكوم مي كنم
مهر: محمود دولت آبادي، نويسنده معاصر و خالق «كليدر» گفت: من ضمن محكوم كردن اهانت مطبوعات غربي عليه پيامبر اسلام( ص )، با ترويج خشونت به بهانه اين اهانت ها هم مخالف هستم و فكر مي كنم اين خشونت ها در راستاي اهداف منتشر كنندگان اين تصاوير است .
دولت آبادي افزود: در مقطع كنوني ايرادي وجود ندارد كه نويسندگان در داستانهايشان مفاهيم اسلامي را به صورت مستقيم مطرح كنند؛  هر آنچه كه به تفهيم و تفاهم در مورد اسلام و پيامبر اسلام(ص)در قالب ادبيات منجر شود _ به گمان من _ موثر است.وي با اشاره به گسترش انتشار تصاوير توهين آميز در مطبوعات غربي افزود: حركتي كه نويسندگان و شاعران و روشنفكران ايراني آغاز كرده اند بسيار به جا است و بايد همه نويسندگان در اين حركت شركت كنند و اعتراض خود را به شكل مكتوب به گوش آنها برسانند.
وي تصريح كرد: ما ضمن احترام عميقي كه براي مقدسات قائل هستيم، خشونت را هم تبليغ نمي كنيم و اميد داريم كه پيروان فرهنگ هاي مختلف بتوانند راهي براي گفتگو با هم پيدا كنند تا از ابزار توهين عليه همديگر استفاده نكنند .
اين نويسنده در ادامه گفت: نويسندگان فعال در گروه هاي مختلف جامعه و همه طيف هاي مختلف نويسندگان، بايد با جمع شدن در كنار هم حركتي را در محكوميت رويدادهاي اخير آغاز كنند و چهره واقعي فرهنگ خود را به جهان نشان دهند .
وي تصريح كرد: رويدادهاي اخير مي تواند در حوزه فرهنگ ها و ميان اهل فرهنگ بررسي شود و نويسندگان و روشنفكران مي توانند با گفت وگو راهي براي تفاهم ميان خود پيدا كنند، ما بايد در اين گفت وگو ها به نقطه اي برسيم كه مقدسات هيچ ديني مورد خدشه واقع نشود .دولت آبادي درباره مفهوم آزادي بيان گفت: هم اكنون مرزهاي آزادي بيان مخدوش شده است و به بهانه آزادي بيان هتاكي و توهين را عليه مقدسات اديان مختلف آغاز مي كنند .
وي با اشاره با تصاوير منتشر شده در مطبوعات غرب افزود: اين تصاوير ربطي به حضرت محمد(ص)پيامبر اسلام نداشت و اين خطوط و نوشته هاي توهين آميز به هيچ وجه نمي تواند رابطه ميان فرهنگ ها را از بين ببرد .
محمود دولت آبادي در ادامه خطاب به غربي ها گفت: غربي ها در هتاكي و توهين كار را به جايي رسانده اند كه خشم مسلمان ها بر انگيخته شد و بايد ديگر جلوي تكرار حوادثي از اين دست گرفته شود .وي در ادامه خاطر نشان كرد: اگر امروزه از اين مطلب سخن گفته مي شود كه اقدام مسلمانها در آتش زدن سفارتخانه هاي خارجي زشت است تكرار اقداماتي مانند چاپ كاريكاتور هاي توهين آميز در مطبوعات غربي هم به همان اندازه زشت است .
دولت آبادي درباره واكنش صحيح اهل قلم و هنر ايراني در مقابل اقدامات غربي ها در توهين به پيامبر اسلام، گفت: «حسين نوري» كه به جلو سفارت دانمارك مي رود و «حضرت مريم» را تصوير مي كند، يا آن جوان مشهدي كه تصوير «حضرت مسيح» را نقاشي مي كند مي خواهند به غربي ها نشان دهند كه ما در مقابل توهينهاي شما، به مقدسات شما احترام مي گذاريم .وي تصريح كرد: من فكر مي كنم اگر نويسندگان ما مي خواهند نامه اي خطاب به جهانيان( كوفي عنان )تهيه كنند تصاويري كه در باره حضرت مريم و مسيح(ع)توسط هنرمندان ايراني كشيده شده است را نيز درج و تصريح كنند؛ همانطور كه ما براي «پيامبران اولوالعزم» احترام قائل هستيم انتظار داريم، به عنوان پيروان «خاتم النبين»، به ايشان هم احترام گذاشته شود .
دولت آبادي با تقدير از اقدام شاعران ايراني در تشويق مردم به حركت هاي آرام و برگزاري جلسات شعر خواني درباره پيامبر گفت: ما به عنوان نويسندگان كشور به مردم جهان و كشور نشان مي دهيم كه چقدر از اين واقعه متاثر هستيم و اين اقدامات تبليغاتي كه با فن اغراق(كاريكاتور)بيان شده منزجر هستيم . وي درباره انتشار اين كاريكاتور ها به صورت گسترده گفت: تكرار انتشار اين كاريكاتورها امري كلان تر از اين است كه اهل فرهنگ و هنر در آن دخيل باشند و مطمئنا دستهاي ديگري در اين كار دخيل بوده اند .
اين نويسنده در ادامه افزود: در شعر و ادبيات هم نويسندگان مي توانند با بيان مفاهيم تفاهم آميز در آثار خود جهان را به سمتي سوق دهند كه ديگر شاهد تكرار خشونت هايي از قبيل چاپ اين كاريكاتورها نباشيم .
وي تصريح كرد: هم اكنون وضعيت جهاني به گونه اي است كه به گمان من فضا آشفته تر از آن است كه ادبيات داستاني بتواند حرف خود را به جايي برساند و در وضعيت فعلي ما بايد مردم ايران را متوجه اين مساله كنيم كه هيچ نويسنده اي به خود اجازه اهانت به مقدسات ديگر اديان را نداده است و ما معتقديم كه اگر اين مسائل پيش آمده بايد با مفاهمه حل و فصل شود و ما مسلمانان نمي توانيم از خشونت حمايت كنيم .
دولت آبادي در ادامه گفت: نويسندگان نمي توانند به مردم و فرهنگ هاي ديگر توهين كنند و يا به آنها بگويند كه چه كاري بكنند و يا نكنند؛ ما فقط مي توانيم در چارچوب مرزهاي خود با مردممان سخن بگوييم .وي در ادامه ياد آور شد: به طور كلي اگر نويسندگان و شاعران ايراني در گردهم آيي خود از ارزش هاي انساني سخن بگويند و عدم خشونت را ترويج كنند بيشترين تاثير را روي ديگران خواهند گذاشت .دولت آبادي در پايان خاطرنشان كرد: همه نويسندگان بايد در حركتي مشترك از ارزشهايي مانند احترام به ديگر اديان و عدم خشونت سخن بگويند .