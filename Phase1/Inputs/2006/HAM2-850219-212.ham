خشت اول - فلسفه به زبان ديگر - 4
از خلاف آمد عادت
سياوش جمادي
نيچه بخش نخست «چنين گفت زرتشت» را با تمثيلي به نام سه دگرديسي(drei verwandlungen)آغاز مي كند: «چگونه روان شتر مي شود و شتر شير و سرانجام شير كودك». شتر تمثيلي است از انساني كه بار بايد و نبايدهاي نياكانش را بر دوش مي كشد، شير انساني است كه به ارزش هاي تاكنوني نه مي گويد و «كودك بي گناهي است و فراموشي. آغازي نو. يك بازي، چرخي است كه خود مي چرخد، حركتي است آغازين و آري گفتني است مقدس». افلاطون بر آن بود كه آغازگاه فلسفه حيرت «thaumazein» است و ما مي دانيم كه شگفتي و حيرت وقتي بر ما عارض مي شود كه پرسشي كه پاسخ آن از پيش مفروض نيست، همچون يك راز فراپيش ما قد علم كند كه شايد همه معلومات و مسلمات پيشين را كه ما به چشم ملك و دارايي به آنها نگريسته ايم، در معرض شك و پرسش و فروپاشي قرار دهد. هوسرل در «تأملات دكارتي» فيلسوف را كسي مي داند كه دست كم يك بار در زندگي خود بناي تمام دانسته ها و مكتسبات و پيشداوري هايش را ويران كند و از هرگونه مرجعيت فكري سر برتابد و خلاصه همه چيز را يك تنه و با مسئوليت خود از نو آغاز كند. فلسفه از نوعي دگرديسي به معصوميت كودكانه و در واقع از تولدي دوباره آغاز مي گردد. به قول مونتني «فلسفه، مرگ را آموختن است». خوسه ارتگا گاست(jose ortega gasset)متفكر اسپانيايي كه كامو او را بعد از نيچه بزرگترين نويسنده اروپايي مي داند، در كتاب «فلسفه چيست؟» مي نويسد: «فلسفه ماجراي غريبي است كه بر حقيقت ما نازل مي شود.... تا آنجا كه ايده ها و افكار مطمع نظر است، انديشيدن در هر مضموني اگر به راستي مثبت و شرافتمندانه باشد، انديشمند را به نحوي اجتناب ناپذير از عقايد غالب پيرامونش و از آنچه به جهاتي افكار عمومي و اعتقاد جمهور خوانده مي شود جدا و بركنده مي كند. بماند كه وجه و سبب نامگذاري افكار غالب به افكار عمومي و اعتقاد جمهور بسي جدي تر از آن است كه تاكنون پنداشته ايم. تلاش و كوشش فكري ما را از عقايد عامه برمي گسلد و از گذر كوره راه هاي پنهان و متفاوتي به چنان ساخت هاي جدا افتاده اي ره مي برد كه در آنها خود را در احاطه انديشه هايي برخلاف آمد عادت مي يابيم. اين همه نتايج تفكر ماست.»
خوسه ارتگا گاست رساله «فلسفه چيست؟» را با اين جملات آغاز مي كند. بازخواني كتاب او كه خارج از مجال اين وجيزه است، نشان مي دهد كه مقصود گاست از تفكر، هر نوع انديشيدني نيست چنانكه ما نيز در آغاز گفتيم كه نخستين معناي فلسفه عشق به دانستن است؛ اما نه هر نوع دانستني.
مارتين  هايدگر در نخستين بخش رساله «چه باشد آنچه گويندش تفكر»(was heisst denken)مي نويسد: «ما تنها وقتي مي توانيم تفكر را بياموزيم كه از بن و بنياد از آموختن آنچه تاكنون تفكرش خوانده اند، دور شده باشيم». در جاي ديگر از همين كتاب هايدگر مي گويد: آنچه درخور تفكر است، انديشيدني ترين چيزها(das bedenklichste)و انديشيدني ترين چيزها آن چيزي است كه تاكنون به انديشه در نيامده است. در اينجا نيز گرچه از بازخواني اين رساله معذوريم، اما برحسب نتيجه اي كه خود گرفته ايم نتيجه اي كه هر كس خود بايد با مراجعه مستقيم به كتاب بگيرد، آنقدر توانيم گفت كه مقصود هايدگر آن نيست كه هر فكر عجيب و غريبي صرفاً از آن رو كه فكري تازه و بي سابقه است، تفكري فلسفي است. اينكه مردم و حتي برخي از روان شناسان و جامعه شناسان ما هرگونه خيال پردازي يا گفته و انديشه عجيب و نامفهومي را فلسفه بافي مي نامند، از همين بدفهمي سرچشمه مي گيرد. مقصود هايدگر از امر ناانديشيده آن امري است كه از انديشيدن نوآغازيده خود ما سرچشمه گرفته باشد و گرنه او خود در كتابي كه نامش را برديم اذعان دارد كه يونانيان پيش از سقراط متفكران بزرگ و اصيلي بوده اند.
از خلاف آمد عادت
اينك مي  توانيم گفت كه تفكر فلسفي به خودي خود دشوار و غامض نيست و ما نيز برآنيم تا در اين پاره نوشته ها اين امر را ثابت كنيم. آن كس كه با پرسش هاي فلسفي شخصاً درگير مي شود، نه چيزي را آسان مي يابد و نه چيزي را دشوار.
دشواري و آساني راه فلسفه چيزي است كه مالك اين راه اصلاً آن را نمي بيند. فلسفه تنها براي كساني كه در راه هاي از پيش هموار شده چون چرخي كه اختيار چرخيدنش به دست خودش نيست، غل مي خورند، دشوار، ناهموار، جنون آميز، آنارشيست، گمراه كننده جوانان سر به راه - يعني همان جرمي كه سقراط به پادافره آن شوكران نوشيد- و خلاصه هذيان و اراجيف به شمار مي آيد. فلسفه برعهده گرفتن تفكري شخصي و آزاد از ديكته هاي پنهاني است كه زيرجلدي و بي سر و صدا در ذهن اغلب ما نفوذ مي كنند و بي آنكه متوجه باشيم ذهنيت و عقلانيت ما را همچون خميرمايه اي به كف مي گيرند و آن را به شكلي كه خود مي خواهند درمي آورند. هم از اين رو در مطالعه تاريخ فلسفه بر خلاف تاريخ علم، رهيابي به اصول و قانونمندي هايي كه ميان همه فلاسفه مشترك باشد، بسي دشوار است. به رغم تلاش هاي برخي از فلاسفه عصر روشنگري _ ازجمله دكارت، كانت، نوكانتي ها و هوسرل _ كه مي خواستند فلسفه را به علمي متقن تبديل كنند، هنوز كه هنوز است ما نمي توانيم از فلسفه، همان گونه سخن بگوييم كه از فيزيك و رياضيات؛ بنابراين هنوز چيزي به نام علم فلسفه در توازي با علم فيزيك يا شيمي به وجود نيامده و در واقع، فلسفه را ما به فيلسوفاني مي شناسيم كه پاسخ هاي آنها به پرسش هاي واحد، گونه گون و متفاوت است.