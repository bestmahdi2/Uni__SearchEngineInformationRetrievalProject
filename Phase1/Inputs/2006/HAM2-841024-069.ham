تدابير تازه ايران براي مقابله با آنفلوانزاي پرندگان
گروه اجتماعي:رئيس سازمان حفاظت محيط زيست با اعلام قرارگيري 10 تالاب كشور در وضعيت «قرمز»، در تشريح آخرين اقدامات پيشگيرانه و مقابله با آنفلوآنزاي فوق حاد پرندگان، از تشديد ممنوعيت شكار و حفاظت در مرز «تركيه» و استانهاي «آذربايجان غربي» و «اردبيل» خبر داد و گفت: بر اين اساس ضمن آموزش محيط بانان، شكار هرگونه پرنده در اين مناطق ممنوع شده است.
دكتر فاطمه واعظ جوادي،در گفتگو با ايسنا،با اشاره به اين كه 250 تالاب كشور بر اساس دو فاكتور «ميزان تمركز و تجمع گونه هاي حساس به آنفلوآنزاي فوق حاد پرندگان» و «سطح تماس آنها به طيور اهلي و افراد بومي» به لحاظ آنفلوآنزاي فوق حاد پرندگان(h5n1)به سه بخش «قرمز»، «زرد» و «نارنجي» تقسيم بندي شده اند، افزود: 10 تالاب كشور از اين نظر در وضعيت «قرمز» هستند. وي از تالاب هاي «درياچه اروميه و تالاب قره قشلاق» در استان آذربايجان غربي، «تالاب بند عليخان» در استان تهران، «تالاب ميانكاله و خليج گرگان»،«دامگاه فريدون كنار، دامگاه ازباران و دامگاه سرخرود» در استان مازندران، «تالاب شادگان»، «هوربامدژ» و «مجموعه تالاب هاي دشت آزادگان» در خوزستان و «مجموعه تالاب انزلي»، «پارك ملي بوجاق» و «آب بندان پايين پشت رود» در گيلان به عنوان تالاب هايي كه در ليست قرمز آنفلوانزاي فوق حاد پرندگان قرار دارد، نام برد و به ايسنا گفت: اكثر اين تالابها در مناطق شمالي كشور و تعدادي هم در استانهاي مرزي مانند خوزستان واقع هستند.
رئيس سازمان حفاظت محيط زيست با اشاره به اين كه حساس ترين گونه به ويروس آنفلوآنزاي فوق حاد پرندگان گونه هاي مربوط به خانواده مرغابي سانان شامل «اردك»، «غاز» و «قو» است، تصريح كرد: بر اساس آخرين سرشماري انجام شده در كشور «مرغابي سانان» با 662 هزار و 19 قطعه بيشترين گروه پرندگان مهاجر را به خود اختصاص داده اند.وي با اشاره به اين كه آنفلوآنزاي فوق حاد پرندگان(h5n1)اخيرا در شهر «وان» تركيه در 15 كيلومتري مرز ايران مشاهده شده است، افزود: متاسفانه اين ويروس به مرز هاي كشور رسيده و احتمال ورود آن به ايران وجود دارد.به گفته واعظ جوادي، هرچند تاكنون خوشبختانه هيچ موردي از شيوع آنفلوآنزاي فوق حاد پرندگان در ايران گزارش نشده، اما اين امر به معناي آن نيست كه اين ويروس به كشور وارد نشده و امكان ورود آن وجود ندارد.وي تأكيد كرد: امكان دارد تعدادي از پرندگان مهاجر كه در ايران هستند، ناقل اين بيماري بوده اما تا كنون در آنها بروز نكرده باشد.رئيس سازمان حفاظت محيط زيست با تأكيد بر اين كه بر اساس آخرين آمار، سالانه بيش از يك ميليون و 535 هزار و 833 پرنده مهاجر از 149 گونه در حدود 250 نقطه كشور سكونت مي كنند، بر تشديد اقدامات پيشگيرانه تأكيد كرد و با اشاره به اين كه در كل كشور تنها 2 هزار و 200 محيط بان رسمي و پيماني داريم، به خبرگزاري دانشجويان ايران گفت: سرانه حفاظت در ايران يك محيط بان به ازاي هر 5 هزار هكتار است؛ در حاليكه مقياس جهاني،يك محيط بان به ازاي هر هزار هكتار است.
وي با اشاره به اين كه نمونه گيري از اين موارد احتمالي آنفلوآنزاي فوق حاد پرندگان توسط اكيپ هاي دامپزشكي و با هماهنگي و نظارت سازمان حفاظت محيط زيست در كشور انجام مي شود، افزود: تاكنون بيش از 10 هزار مورد نمونه برداري در اين خصوص انجام شده است.
رئيس سازمان حفاظت محيط زيست با اشاره به تهيه لباس خاص براي محيط بانان تالاب هاي ياد شده، تصريح كرد: به اين محيط بانان همچنين آموزش لازم ارائه شده تا موارد مشكوك بيماري را در صورت مشاهده گزارش كنند.