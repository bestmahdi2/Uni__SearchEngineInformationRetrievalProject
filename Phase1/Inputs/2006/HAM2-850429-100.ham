انتقاد مسكو از تلاش هاي آمريكا براي متهم كردن ايران و سوريه
* سخنگوي دولت آلمان اعلام كرده است كه هيچ مدركي دال بر اينكه ايران و سوريه در پس بحران جاري در لبنان باشند،وجود ندارد
مهر: وزير خارجه روسيه از تلاش هاي آمريكا براي دخالت دادن نقش سوريه و ايران در بحران كنوني در لبنان انتقاد كرد.
به گزارش خبرگزاري فرانسه، سرگئي لاوروف با اشاره به اتهامات آمريكا و رژيم صهيونيستي به ايران و سوريه تصريح كرد: متهم كردن ديگر كشورها به دست داشتن در بحران كنوني لبنان به عنوان گناهكار تنها بحران و تنش را در منطقه افزايش مي دهد.وزيرخارجه روسيه در گفتگو با راديو «ايكو» در مسكو گفت: اگر ما به اين بينديشيم كه چه كسي گناهكار است همانطوري كه برخي از كشورها تلاش مي كنند كشورها و رهبران ديگر را متهم كنند اين اقدام صرفا ناآرامي ها و تنش را در منطقه افزايش مي دهد.
محكوميت ادعاي بوش و بلر
عليه ايران و سوريه
در نشستي در مجلس عوام انگليس ادعاي جورج بوش و توني بلر عليه ايران و سوريه مبني بر دست داشتن در ناآرامي هاي لبنان محكوم شد.
به گزارش ايسنا،در بيانيه مطبوعاتي اين نشست آمده است: در بيانيه اي كه روز گذشته از سوي دولت انگليس در مجلس عوام قرائت شد، ايران و سوريه براي ايجاد بحران در لبنان سرزنش شدند كه مشابه بيانات جورج بوش، رئيس جمهور آمريكا و توني بلر، نخست وزير انگليس در اجلاس گروه هشت روسيه بود.
در اين بيانيه مي خوانيم: اما موضع دولت آمريكا و انگليس كمي پيش تر از سوي دولت آلمان تكذيب شده است.
توماس اشتگ، سخنگوي دولت آلمان اعلام كرده است كه هيچ مدركي دال بر آن كه ايران و سوريه در پس بحران جاري در لبنان باشند، وجود ندارد.
بر اساس اين بيانيه، پس از آن در نشستي در مجلس عوام انگليس، كارشناسان خاورميانه ادعاهاي جورج بوش و توني بلر را مبني بر آن كه ايران و سوريه به دليل بحران اخير در خاورميانه سزاوار سرزنش هستند، به چالش كشيدند.
جبهه مخالف تحريم و مداخله نظامي در ايران(كاسمي)اين نشست را ترتيب داد و در آن عباس عدالت، استاد دانشگاه ايراني، جرمي كربين، نماينده مجلس و پروفسور پيروز مجتهدزاده، استاد دانشگاه به سخنراني پرداختند.
جرمي كربين در اين نشست اطلاع داد كه اكثريت مجلس انگليس به اقدامات نامتناسب رژيم صهيونيستي در جريان اين مناقشه اذعان دارند.