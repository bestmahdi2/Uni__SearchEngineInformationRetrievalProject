همشهري گزارش مي دهد
بازي هاي سهام در 10 روز نخست بهمن ماه
گروه بورس- سروش خسروي: بازي سهام در دهه نخست بهمن ماه در تالارهاي بورس اوراق بهادار شكل جالب توجهي به خود گرفته است. فعالان بورس در اين مدت 5 ميدان بازي مختلف را در بازار سهام شاهد بودند.
صحنه بازي نخست در پي بازگشايي پاكت هاي مزايده معدن انگوران و رقابت به وجود آمده سر اين موضوع شكل گرفت. بازي ياد شده كالسيمين را در صدر جدول سهام پرطرفدار بورس نشاند.
در اين مدت تعداد خريداران سهام كالسيمين از مرز يك هزار و 100 نفر فراتر رفت. «باما» ديگر شركت دخيل در مزايده انگوران نيز در رتبه چهارم جدول پرطرفدارهاي بورس قرار گرفت. 791 نفر در طول 10 روز گذشته براي سهام باما دستور خريد صادر كردند.
در اين مجموعه شركت ملي سرب و روي هم تا اندازه اي مورد توجه فعالان بورس قرار داشت. ارزش نقدينگي تزريق شده، در بازي انگوران از مرز 110 ميليارد ريال فراتر رفت.
دومين بازي پس از برگزاري مجمع عمومي صاحبان سهام سايپا براي تعيين هيأت مديره جديد اين شركت، در سهام خودرو ايجاد شد. ارزش كل نقدينگي صرف شده در بازي خودرو ظرف 10 روز اخير به مرز 300 ميليارد ريال رسيد. در اين مدت، سهام چهار شركت ايران خودرو، ايران خودرو ديزل، سايپا و زامياد توجه بيش از دو هزار متقاضي سرمايه گذاري را به خود جلب كردند. به نظر مي رسد با تعيين قطعي اعضاي هيأت مديره و سپس مدير عامل جديد سايپا،التهاب در بازي خودرو تا حد زيادي فروكش كند.
ظرف 10 روز گذشته بازار سهام بار ديگر شاهد اوج گيري «بازي گروه پيام» بود. گروه پيام در يك سال گذشته و همزمان با حضور دكتر حسين داوديان به عنوان مدير عامل اين گروه، به يكي از خبرسازان بازار سهام تبديل شده است.
اين بار و ظرف 10 روز اول بهمن ماه، يك هزار و 700 نفر وارد اين بازي محدود از نظر ارزش دادوستدها شدند.
ارزش كل نقدينگي صرف شده در بازي پيام در دوره اخير حداكثر 25 ميليارد ريال برآورد شد، در اين مدت ارزش سهام دو شركت اين مجموعه يعني پيام و جوشكاب يزد اندكي كاهش يافت اما دو شركت آزمايش و سموم علف كش 2/6 درصد رشد قيمت را تجربه كرد. در حال حاضر هر چهار شركت ياد شده به وسيله يك سهامدار راهبردي اداره مي شود و دكتر داوديان و تيم همراهش بيشترين نقش را در اين شركت ها ايفا مي كنند.
از سوي ديگر بازي پتروشيمي زماني آغاز شد كه زمزمه تغيير مديريت در شركت مادر اين گروه يعني سرمايه گذاري پتروشيمي با صدايي رساتر شنيده شد.
كربن ايران، گاز لوله و پتروشيمي آبادان از جمله زير مجموعه هاي سرمايه گذاري پتروشيمي هستند كه تحت تأثير اين بازي قرار گرفته اند.
براساس اين گزارش سهام ليزينگ هم پس از يك فصل غيبت در پاييز امسال بار ديگر حركت روبه  صعود خود را آغاز كرد.
شركت هاي ليزينگ صنعت و معدن و ليزينگ غدير به ترتيب در بهار و تابستان امسال نبض بازار سهام را در اختيار داشتند.
حالا بار ديگر دو شركت ليزينگ ايران و ليزينگ صنعت و معدن مورد توجه فعالان بورس قرار گرفته اند تا بازي ليزينگ اين بار از نقطه اي ديگر آغاز شود، ارزش كل نقدينگي سرازير شده به زمين اين بازي حداكثر 20 ميليارد ريال تخمين زده مي شود.