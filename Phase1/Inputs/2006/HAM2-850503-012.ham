كارنامه عملكرد چهار ماهه بورس تهران
گروه بورس- كارنامه عملكرد چهار ماهه بورس اوراق بهادار منتشر شد. براين اساس در دوره سپري شده از سال جاري 3600 ميليارد ريال به ارزش بازار سهام تهران افزوده شده است.
مركز تحقيقات و توسعه بازار سرمايه در گزارشي كه ديروز منتشر شد، آورده است: در چهار ماه گذشته ارزش بورس تهران 1/1 درصد افزايش يافته و به 330 هزار ميليارد ريال رسيد. به اين ترتيب با محاسبه هر دلار 918 تومان ارزش بازار سهام تهران 36 ميليارد دلار برآورد مي شود.
براساس اين گزارش، متقاضيان سرمايه گذاري در بورس تهران تا پايان تيرماه امسال در مجموع 4/1 ميليارد دلار از نقدينگي خود را براي خريد سهام پرداخته اند. تعداد سهام مبادله شده نيز در اين مدت به 5/3 ميليارد برگه رسيده است. طي سال جاري به طور متوسط در هر روز 170 ميليارد ريال در بورس تهران سرمايه گذاري مي شود، متوسط حجم سهام دادوستد شده در طول روز هم 46 ميليون برگه سهم تخمين زده شده است.
اين گزارش نشان مي دهد: به طور متوسط در دوره سپري شده از سال 85 در هر روز 7هزار و 400 دستور خريد يا فروش وارد سيستم معاملات بورس تهران مي شود.
در چهار ماه اخير در 40درصد اوقات شاخص بورس تهران منفي بوده و در ساير زمان ها روندي روبه صعود را طي كرده است.
طبق گزارش مركز تحقيقات بازار سرمايه، در حال حاضر سايپا با اختصاص 9/6 درصد از كل ارزش جاري بورس به خود، بزرگترين شركت فعال در بازار سرمايه ايران است. غدير با توجه به ارزش بازار 20 هزار و 600 ميليارد ريالي اش دومين شركت بزرگ بورس به حساب مي آيد. ارزش بازار سهام ايران خودرو نيز به 15 هزار و 300 ميليارد ريال رسيده تا اين شركت در رتبه سوم جدول بزرگان بورس جاي بگيرد.