دو هزار ميليارد ريال درآمد سالانه در صورت همساني قيمت گازوئيل و بنزين
گروه شهري: اگر قيمت گازوئيل با بنزين برابر شود حدود دو هزار ميليارد تومان در سال منبع جديد ايجاد مي شود كه مي تواند صرف توسعه حمل و نقل و طرح هاي عمراني كشور شود.
رئيس هيأت مديره و مدير عامل شركت قطارهاي مسافري رجاء با اعلام اين مطلب گفت: در تمام دنيا بهاي بنزين با گازوئيل برابر است و چنانچه يارانه اي تخصيص يابد به هر دو منبع تعلق مي گيرد درحالي كه در ايران ضمن ارزان بودن بنزين قيمت گازوئيل تنها يك پنجم آن محاسبه مي شود.
پورسيد آقايي كه در جمع متخصصين و كارشناسان فني شركت رجاء سخن مي گفت در ادامه افزود: جاي شگفتي است كه سالانه 26 هزار نفر در تصادفات جاده اي جان خود را از دست مي دهند و بخش عمده اي از درآمد كشور آسيب مي بيند اما حمل و نقل ريلي كشور به بهانه كمبود منابع توسعه نمي يابد. درحالي كه منابع عظيمي از طريق يارانه سوخت در اختيار بخش جاده اي قرار مي گيرد.
وي اختلاف قيمت گازوئيل و بنزين را در كشور ظلم مضاعف خواند و افزود: چرا چنين منابع ارزشمندي در كشور از دست مي رود در حالي كه اگر قيمت گازوئيل و بنزين برابر باشد قاچاق و يا مصرف بي رويه سوخت در كشور كاهش مي يابد و منابع ملي در بخش هاي مطمئن تر و ايمن تر و كم مصرف تر حمل و نقل سرمايه گذاري مي شود. پورسيد آقايي خاطر نشان كرد در صورت ايجاد و اختصاص چنين منبعي مي توان دو برابر ناوگان موجود حمل و نقل ريلي مسافري، واگن خريداري كرد و شرايط ايمن، راحت و مطمئن سفر را براي مردم فراهم ساخت.
مدير عامل رجا در پايان اظهار اميدواري كرد عدم تخصيص بهينه منابع كه در حال حاضر به عنوان يك معضل اساسي در كشور ديده مي شود، با تدبير دولت و مجلس خدمتگزار بر طرف و با خواست ها و رويكردهاي عمومي جامعه همسو شود.
اين در حالي است كه بررسي شدت مصرف انرژي در بخش حمل و نقل ريلي و جاده اي نشان مي دهد نسبت مصرف سوخت و حمل و نقل جاده اي به ازاي حمل بار و مسافر حدود هفت برابر بيشتر از راه آهن است. در عين حال نسبت مصرف سوخت وسايل نقليه جاده اي و ريلي در بخش حمل بار نيز از يك به 6 تا يك به 9 متفاوت است.