دريچه
كاهش خطر ابتلا به ديابت
ديابت نوع دوم به طور خزنده و به تدريج در بدن انسان پيش مي رود و ظاهر مي شود، اين نوع از ديابت كه از آن با عنوان ديابت غيروابسته به انسولين نام مي برند، به طور گسترده اي دامن گير مردم جهان است چون آنچه كه انسان مي خورد يعني انواع مواد غذايي كه در رژيم غذايي خورده مي شود و روش زندگي و كار و اشتغال تأثير زيادي بر قند خون و انسولين دارد، بنابر اين رژيم غذايي و شيوه زندگي مهمترين نقش را در كنترل بيماري ديابت نوع دوم مي تواند داشته باشد. بنا بر تحقيقات انجام شده توسط محققان به نظر مي رسد مصرف زياد ويتامين دي و كلسيم خطر ابتلا به ديابت نوع دوم را در زنان كاهش مي دهد.
به گزارش رويترز هلث از نيويورك، دكتر آناستاسيوس جي.پيتاس از مركز پزشكي تافتس- نيوانگلند و همكارانش اطلاعات مربوط به 83 هزار و 779 زن را مورد بررسي قرار دادند.
اين زنان در شروع مطالعه هيچ گونه سابقه ديابت، بيماري قلبي عروقي و يا سرطان نداشتند.در اين مطالعه جذب ويتامين دي و كلسيم از طريق غذا و مكمل ها هر 2 تا 4 سال ارزيابي شد.در كل 4843 مورد جديد ديابت در اين تحقيق كه بيش از 20 سال به طول انجاميد ثبت شد.
بر اساس جديدترين رهنمودهاي موسسه پزشكي، فقط 3 درصد زنان در اين مطالعه ويتامين دي بدنشان در حد كافي بود و درمورد كلسيم، اين ميزان به 24 درصد مي رسيد.
مقدار كلي جذب ويتامين دي ارتباط نيرومندي با ابتلا به ديابت نوع دوم ندارد، اما در مورد مكمل هاي ويتامين دي وضع فرق مي كند.محققان مشاهده كردند ميزان ابتلا به ديابت در زناني كه بيشترين جذب ويتامين دي از طريق مكمل ها را داشتند 13 درصد كمتر از زناني است كه كمترين جذب اين ويتامين از مكمل ها را داشتند.همچنين خطر ابتلا به ديابت در زناني كه بيشترين جذب كلسيم را داشتند 21 درصد كمتر از افرادي بود كه كمترين جذب كلسيم را داشتند.در اين مورد، منبع جذب كلسيم تفاوت زيادي نداشت، به طوري كه خطر ابتلا به ديابت در زناني كه بيشترين جذب كلسيم را از مكمل ها داشتند در برابر آنهايي كه پايين ترين ميزان اين جذب را داشتند 18 درصد كمتر بود.در كل، كمترين خطر ابتلا به ديابت در زناني ديده شد كه از بالاترين جذب تركيب كلسيم و ويتامين دي برخوردار بودند.
اين موضوع با ميزان ابتلا به ديابت در ميان زناني كه پايين ترين ميزان جذب اين تركيب را داشتند، قابل مقايسه است.



تبليغات غلط در مصرف نوشابه چيپس و پفك
ايسنا- رئيس جامعه پزشكان متخصص داخلي ايران نسبت به پخش تبليغات غلط توسط صدا و سيما و تشويق كودكان به مصرف نوشابه ، چيپس و پفك هشدار داد.   در آستانه برگزاري هفدهمين كنگره بين المللي جامعه پزشكان متخصص داخلي ايران كه طي روزهاي 24 تا 28 ارديبهشت ماه برگزار مي شود، دكتر ايرج خسرونيا- رئيس اين كنگره- نسبت به شيوع سوء تغذيه در ميان كودكان به خصوص كودكان روستايي ابراز نگراني كرد و گفت:  مطالعات اخير در مناطق شهري و روستايي، حكايت از اين امر دارد كه سوء تغذيه نه تنها افراد شهري را در برگرفته بلكه روستاها را نيز شامل شده و كودكان روستايي به جاي مصرف لبنيات به خوردن پفك، چيپس و نوشابه هاي گازدار روي آورده اند كه در نتيجه، مبتلا به سوء تغذيه و كوتاهي قد شده اند.
دكتر خسرونيا توصيه كرد در سريال هاي تلويزيوني همانگونه كه استفاده از سيگار منع شده است، استفاده از مواد مضر ديگر مانند چيپس، پفك و نوشابه نيز منع شود.
رئيس هفدهمين كنگره جامعه پزشكان متخصص داخلي ايران در پايان يادآور شد: در هر نوبت كه يكي از رسانه ها در مورد چيپس و پفك تبليغ مي كند، گروه زيادي از كودكان شهري و روستايي به سوي سوءتغذيه و عواقب نامطلوب آن كشيده خواهند شد.