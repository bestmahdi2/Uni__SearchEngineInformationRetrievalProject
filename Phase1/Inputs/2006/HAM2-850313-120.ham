وضعيت نامطلوب فسيل ها در كرمان
ايسنا: مدير موزه  ديرينه شناسي كرمان گفت: حدود 99 درصد فسيل هاي گردآوري  شده در اين موزه به استان كرمان مربوط هستند و به  دليل محدوديت محل نگهداري، تنها حدود 30 هزار فسيل به نمايش درآمده اند و متاسفانه براي نزديك به يك صد هزار فسيل جا نيست كه 40 درصد آن ها در دنيا منحصر به فرد هستند.
محسن تجربه كار با اعتقاد به اين كه استان كرمان بالاتر از بهشت زمين شناسي است كه فسيل هاي بي نظيري را از تمام دوره هاي زمين شناسي در خود جاي داده است اظهار داشت: 25 سال است كه در اطراف كرمان به جمع آوري انواع فسيل ها مي پردازم.
موزه  ديرينه شناسي حاصل 25 سال كار او و جمعي ديگر براي جمع آوري فسيل هاي استان كرمان است؛ البته ظاهراً اين موزه، استادان و كارشناسان غيركرماني را بيشتر از كرماني ها به خود جلب كرده است.
سه سال است كه موزه  ديرينه شناسي كرمان با همكاري شهرداري و شوراي شهر گشايش يافته است؛ اما به لحاظ شرايط نگهداري و امنيتي وضعيت چندان مطلوبي ندارد و فسيل هايي با بيش از 500 ميليون سال قدمت مانند سنگ هاي بي ارزش روي هم ريخته شده اند.
عبدالله سعيدي ـ معاون سازمان زمين شناسي كشور ـ در يادداشتي براي اين موزه نوشته است: از هر پديده اي نبايد به سادگي گذشت، حتي به صرف اين كه با دانش ما مطابقت ندارد.
رحيم پور هم كه از استادهاي زمين شناسي كشور است، نوشته است: چنين مجموعه  بي نظيري، كرمان را به يك منطقه  علمي توريستي مي تواند تبديل كند.
تجربه كار در پاسخ به يكي از مراجعه كنندگان درباره  محل كشف فسيل هاي موزه  ديرينه شناسي، عنوان مي كند: به دليل اين كه اين مناطق تحت حفاظت دولت نيستند، درباره  محل كشف فسيل ها نمي توان توضيح داد.
مسئول موزه  ديرينه شناسي با اشاره به نبود ارتباط بخش زمين شناسي دانشگاه كرمان با اين موزه، مي افزايد: در ابتدا تعامل خوبي داشتيم؛ اما به دليل اختلاف نظرها اين تعامل كم رنگ شد.
تجربه كار در توضيح اختلاف نظرها تصريح مي كند: در تمام كتاب هاي درسي آمده است كه فقط استخوان، فسيل مي شود و گوشت موجودات از بين مي رود؛ اما من با توجه به نمونه هاي يافته شده اعتقاد دارم كه شرايط خاص آب و هوايي كرمان در دوره هاي ژوراسيك و پركامبرين انواع موجوداتي مانند ماهي ها را به طور كامل به فسيل تبديل كرده است.
او مي افزايد: اكنون با دانشگاه هاي شيراز، هرمزگان و تربيت معلم تهران براي تحقيقات مكاتبه شده است. هم چنين كتاب فسيل هاي گوشتي در دانشگاه ماسي نيوزلند توسط دكتر مظفري چاپ شده است و آن دانشگاه با موزه  ديرينه شناسي در آينده اي نزديك تعامل خواهد داشت.