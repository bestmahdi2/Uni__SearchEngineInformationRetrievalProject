درياچه زريوار مريوان،منطقه نمونه گردشگري كشور مي شود
مريوان- مدير ميراث فرهنگي و گردشگري استان كردستان گفت: در حال حاضر درياچه زريوار مريوان تنها مكان گردشگري استان است كه بر اساس طرح جامع گردشگري به منطقه نمونه گردشگري كشور تبديل خواهد شد.
محمد ابراهيم زارعي در گفت و گو با خبرگزاري فارس افزود: سال گذشته 8 ميليارد ريال از محل اعتبارات استاني براي ساماندهي درياچه زريوار اختصاص يافت.
وي با اشاره به اين كه محورهاي گردشگري استان به دو محور شرقي، غربي، شمالي و جنوبي تقسيم شده است اذعان داشت: محور شرقي، غربي گردشگري استان در مسير همدان تا مريوان و مرز باشماق قرار دارد و شامل زيارتگاه و چشمه هاي معدني بابا گرگر، شهر تاريخي و فرهنگي سنندج، قرآن تاريخي نوگول شهر مريوان، درياچه زريوار و منطقه  تجاري باشماق است.
زارعي همچنين به روستاهاي با قابليت جذب گردشگري استان اشاره كرد و گفت: روستاهاي اورامان تخت، آويهنگ، پالنگان، خسرو آباد گروس، دزلي، ژيوار، صلوات آباد بيجار و صلوات آباد سنندج، قصلان، قم چقاي، ترجان سقز و نوره از جمله روستاهايي هستند كه مي توانند قابليت جذب گردشگري را داشته باشند.
وي ادامه داد: اداره كل ميراث فرهنگي و گردشگري استان كردستان در نظر دارد با انعقاد قراردادهايي كار در روستاهايي كه داراي پتانسيل بالقوه جذب گردشگر است و توسط طرح جامعه گردشگري استان تاييد شده است را آغاز كند.
زارعي افزود: با مشخص شدن نقاط گردشگري استان به تدريج در برنامه 5 ساله توسعه، اعتبارات لازم استاني و ملي جهت ساماندهي جذب خواهد شد.