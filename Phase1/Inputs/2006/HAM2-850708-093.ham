سايه روشن
اوج و فرودهاي متن
گروه ادب و هنر - بازي در اديپ افغاني يك تجربه متفاوت بازيگري است؛ زيرا اوج و فرودهاي متن به گونه اي است كه بازي را دشوار مي كند.
رحيم نوروزي، بازيگر و كارگردان تئاتر كه در حال حاضر مشغول بازي در نمايش اديپ افغاني به كارگرداني احمد مهرانفر در مجموعه تئاترشهر است، درباره بازي در اين نقش گفت: اين متن در ساختار نمايشنامه و اجرا، كارِ كم تحرك و پرسكوني است كه با منحني معمول دراماتيك و ديالكتيك علت و معلولي خيلي منطبق نيست. اين مسأله در ميزانسن و حركت و جنس زبان تأثير مي گذارد و بخش عمده اي از كار را به وضوح ايستا مي كند. وي با اشاره به اين كه عمده حركتش روي يك تختخواب انجام مي شود، افزود: گاه مي خوابم و گاه مي نشينم. حتي سعي مي كنم برخي از حركات اضافه دستم را نيز حذف كنم تا عمده حركت با چشم ها صورت گيرد؛ چون متن چنين مي طلبد و فضاي بازي را محدود مي كند. در چنين شرايطي احتمال به خطا رفتن در بازي بسيار زياد است. وي با اشاره به شيوه بازي در نمايش طناب كه پيش از اين در تالار سايه اجرا شد، گفت: در نمايش طناب سعي مي كردم با فرو كردن گردن در كت و لباس، حالتي مضطرب و دست و پا چلفتي داشته باشم و در اين شيوه با يك تجربه جسماني به بيان بازي برسم. وي تاكيد كرد: از ديد من بازيگري، وانمود كردن رفتار و سكنات يك فرد و يا حضور او در شرايط و لحظاتي خاص است كه اين كار بايد به درستي صورت گيرد.
تئاتر كودك پر شور و پر مخاطب
نمايشگران حوزه تئاتر كودك و نوجوان، هنرمنداني پرشور، پر كار و با استعداد هستند.
هنگامه مفيد، كارگردان، نويسنده و عروسك گردان كه سال ها در زمينه نمايش كودك و نوجوان فعاليت داشته در گفت وگو با روابط عمومي سيزدهمين جشنواره تئاتر كودك و نوجوان گفت: من بيننده دائم تئاترهاي كودك و نوجوان نيستم، اما در بين اين آثار، كارهايي را ديده ام كه نشان دهنده شور، فعاليت و استعدادهاي بالقوه اي در اين هنر بوده است. نمايشگران تئاتر كودك و نوجوان گرچه در اغلب موارد قواعد اوليه نمايشنامه  و نمايش را رعايت نمي كنند ولي نسبت به كاري كه انجام مي دهند، پر شور، پر كار و پر استعداد هستند و مخاطب فراواني نيز دارند. وي با ابراز اميدواري نسبت به اين كه با برگزاري سيزدهمين جشنواره سراسري تئاتر كودك و نوجوان آثار قوي تري براي اجرا در طول سال توليد شود، درباره كار در حوزه كودك و نوجوان گفت: معتقدم كودكان بسيار مهمتر، محترم تر، با شعورتر و موشكاف تر از بزرگترها هستند و هنرمندان تئاتر كودك و نوجوان پيش از اين كه به چه چيزي گفتن فكر كنند بايد به چگونه گفتن بينديشند، زيرا كودك امروز همه چيز را مي داند و شاهد همه وقايع روزمره است. اين كارگردان تئاتر و تلويزيون راهكار رفع مشكلات كيفي تئاتر كودك و نوجوان را در آموزش اين گونه تئاتري در دانشگاه ها و برگزاري جشنواره هاي بين المللي تئاتر كودك و نوجوان دانست.