افزايش حجم عرضه توسعه معادن روي
گروه بورس _ تعداد فروشندگان سهام توسعه معادن روي و حجم عرضه سهام اين شركت در ابتداي هفته افزايش چشمگيري پيدا كرد.
به گزارش «همشهري»،طي معاملات ديروز بورس تهران يك هزار و 498 سهامدار توسعه معادن روي 3/9 ميليون سهام در اختيار خود از اين شركت را به فروش گذاشتند. ارزش دستور فروشهاي صادر شده براي سهام اين شركت ديروز در مجموع 61 ميليارد ريال برآورد شد.در جريان داد و ستدهاي ديروز بورس تهران 219 دستور فروش براي 842 هزار سهم كالسيمين به ارزش 24 ميليارد ريال صادر شد. 136 نفر هم در مراجعه به كارگزاري ها حدود 483 هزار سهم فرآوري مواد معدني به ارزش 2/16 ميليارد ريال را براي فروش عرضه كردند.
گروه بهمن، سرمايه گذاري غدير، سايپا، سرمايه گذاري بهمن و ايران خودرو نيز ديروز از جمله شركت هايي بودند كه حجم عرضه سهام آنها بيش از ساير شركت هاي حاضر در بورس بود.در سوي ديگر بازار روز گذشته 416 نفر تقاضاي خريد 8/3 ميليون سهم پتروشيمي آبادان به ارزش 38 ميليارد ريال را داشتند.همچنين 585 نفر در اين روز براي 6/5 ميليون سهم سرمايه گذاري توسعه معادن به ارزش 5/11 ميليارد ريال دستور خريد صادر كردند.اين گزارش حاكي است: پس از دو شركت ياد شده ديروز بيشترين دستور خريدها براي سهام شركت هاي چادرملو، سموم علف كش، سرمايه گذاري پتروشيمي و كف صادر شد.
اصلاح يك خبر
پيش از اين در خبري اعلام شده بود مجمع ليزينگ ايران 31 خرداد ماه برگزار مي شود. زمان دقيق برگزاري مجمع عمومي عادي سالانه اين شركت 6 تير ماه امسال است.