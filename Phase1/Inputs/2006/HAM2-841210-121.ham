با700ميليون دلار برآورد هزينه
نخستين گام براي احداث مترو در اهواز
اهوازـ شهردار اهواز اعلام كرد: پروژه پنج ساله قطار شهري اهواز يكي از پروژه هاي عظيم ملي است كه هزينه عملياتي شدن آن 700 ميليون دلار برآورد شده است.
عبدالصمد مهدوي، در گفت و گو با ايسنا افزود: مراحل مختلف اين پروژه همچون مطالعات، كارهاي مسيريابي، تعيين مسير، نحوه استقرار خط، طراحي محل ايستگاه ها و تملك زمين از جمله كارهايي هستند كه بايد سلسله وار انجام شوند.
براي برداشتن نخستين گام هاي اجرايي، هم اكنون در حال پيگيري دريافت اعتبارات، انجام مطالعات روي خط و نيز برگزاري مناقصه هستيم.
مهدوي با اشاره به احداث پل هشتم و ششم اهواز توضيح داد: احداث  پل هشتم اهواز در امتداد خيابان زند، يكي ديگر از پروژه هاي شهرداري اهواز بوده كه مدت اتمام اين طرح سه سال و هزينه اجرايي آن 24 ميليارد تومان برآورد شده، همچنين پروژه پل ششم نيز پس از سال ها تعطيلي، دوباره آغاز به كار كرده است و انتظار مي رود تا پايان خرداد ماه 85 به بهره برداري برسد.
شهردار اهواز با اشاره به افزايش مناطق شهرداري اهواز از شش به هشت منطقه گفت: اين طرح با تفكيك دو منطقه به چهار منطقه، از دو جنبه يعني افزايش درآمد و ارايه خدمات مطلوب تر به شهروندان قابل بررسي است.
وي در مورد ميزان اشتغالزايي طرح هاي اجرايي سال جاري شهرداري اهواز گفت: اكثر طرح هاي اجرايي ما شامل  ايجاد بازارچه به منظور اشتغال افرادي  است كه از شهرهاي كوچك و يا روستاها به شهرها مهاجرت مي كنند و تخصص لازم را براي كار در شغل مورد نظر خود ندارند.
با وجود اين بازارچه ها، افراد بيشتري مي توانند صاحب شغل شده و از مزاياي آن به نحو صحيح استفاده كنند.