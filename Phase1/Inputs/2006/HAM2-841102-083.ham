پنهان كاري دولت ها شيوع آنفلوآنزاي پرندگان را تشديد مي كند
گروه اجتماعي: عدم همكاري و اهمال برخي دولت ها نگراني مجامع بين المللي بهداشتي را در مورد كنترل بيماري آنفلوآنزاي مرغي تشديد مي كند.
به نظر مي رسد بسياري از دولت ها با انكار ويروس آنفلوآنزاي مرغي سعي در حفظ آرامش عمومي مردمشان دارند.
شيوع هر بحراني در سراسر دنيا عكس  العمل هاي متفاوتي را به همراه دارد در اين ميان رشد بيماري آنفلوآنزاي مرغي كه از جمله بيماري هاي قابل انتقال است عكس العمل هايي از سوي دولت هاي مختلف در پي داشته است. تشديد و شيوع اين بيماري در كنار پنهان كاري برخي دولت ها سبب شده تا نگراني مردم دوچندان شود.
دولت تركيه با ابراز نگراني از پنهان كاري برخي كشورهاي همسايه اش معتقد است كه اين پنهان كاري سبب عدم كنترل بيماري در منطقه خواهد بود.
تركيه مي گويد برنامه هايش براي مبارزه با آنفلوآنزاي مرغي در نتيجه خودداري همسايگان اين كشور از اذعان به داشتن ويروس مهلك اين بيماري به مانع برخورد كرده است.
وزير كشاورزي تركيه مقام هاي محلي را ترغيب كرد به نهايت مراقب حكومت هاي بسته باشند.
سازمان ملل گفت هيچ شاهدي از شيوع اين بيماري در كشورهاي همسايه وجود ندارد.
آنفلوآنزاي مرغي در 26 استان تركيه مشاهده شده است و برخي از اين استان ها در نزديكي مرزهاي اين كشور با ارمنستان، گرجستان، ايران، عراق و سوريه قرار دارند.
ويروس عامل اين بيماري در تركيه، كه تأييد شده از نوع كشنده اچ5ان1 است، تاكنون جان چهار نفر را در اين كشور گرفته است.
مهدي اكر، وزير كشاورزي تركيه، به 81 استاندار كشور گفت كه او از طريق كانال هاي غيررسمي اطلاعاتي به دست آورده است كه حاكي از شيوع آنفلوآنزاي مرغي است اما همسايگان آن را اعلام نكرده اند.
اما فائو، سازمان خوار و بار جهاني، گفت هيچ مدركي كه نشان دهد اچ5ان1 در كشورهاي همسايه تركيه شيوع پيدا كرده است وجود ندارد.
عادل سفر، وزير كشاورزي سوريه، اين اتهام را رد كرد و گفت كه ممنوعيت واردات طيور و محكم كردن كنترل هاي مرزي در سوريه تنها تدابيري پيشگيرانه است.
وي گفت: عليرغم اشارات تركيه داير بر اين كه كشورهاي همسايه موارد بروز آلودگي را پنهان مي كنند، سوريه از آنفلوآنزي مرغي مبراست.
دكتر كامران باقري لنكراني، وزير بهداشت و درمان جمهوري اسلامي ايران، روز نهم ژانويه زماني كه شيوع آنفلوآنزاي مرغي در تركيه وحشت ايجاد كرده بود اطمينان داد كه هيچ موردي از آنفلوآنزاي مرغي در ايران ديده نشده و كليه واحدهاي بهداشتي و صنعتي آمادگي مبارزه با آن را دارند.
به گفته سخنگوي سازمان خوار و بار جهاني تيمي كه درباره آنفلوانزاي مرغي در تركيه تحقيق مي كند هفته آينده از مناطق مجاور بازديد خواهد كرد تا تشخيص دهد آيا آنها(همسايگان تركيه)كنترل اوضاع را در دست دارند يا خير.
نمايندگان سازمان بهداشت جهاني و سازمان جهاني بهداشت حيوانات از مصر، ايران، سوريه و كشورهاي منطقه قفقاز بازديد خواهند كرد.
هم اكنون جمع آوري انبوه طيور در تقريبا يك سوم استان هاي تركيه در جريان است تا گسترش بيشتر ويروس متوقف شود.
يك عمليات هوشياري ملي نيز براي آگاه كردن مردم از خطرات آن ترتيب داده شده است.