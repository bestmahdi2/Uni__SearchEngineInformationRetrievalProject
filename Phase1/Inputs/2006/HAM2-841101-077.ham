سرانه بهداشتي زندانها در 5 سال اخير ثابت مانده است
گروه اجتماعي: دادستان كل كشور توجه ويژه به بهداشت و درمان زندانيان را خواستار شد.
حجت الاسلام «قربانعلي دري نجف آبادي» گفت: «با توجه به محيط محدود زندان بايد به بهداشت و درمان زندان توجه ويژه شود تا امكان انتقال بيماري در اين محيط از بين برود.»
وي كه در آئين افتتاح ساختمان جديد كلينيك مثلثي بخشهاي بهداري زندان بوشهر شركت كرده بود گفت: «ارايه خدمات مطلوب بهداشتي و درماني در زندان تاثير بسيار زيادي در حفظ و ارتقاي سلامت زندانيان دارد.»
اين در حالي است كه مديركل بهداشت و درمان سازمان زندانهاي كشور همان روز اعلام كرد: «ميانگين سرانه اعتبار بهداشتي و درماني زندانيان يك هزار و 20 ريال است كه در 5 سال اخير رشدي نداشته است.»
دكتر پرويز افشار افزود: «از آنجا كه در برخي استانها اين رقم كمتر مي باشد، اگر اقدامي براي افزايش سرانه بهداشتي زندانيان نشود بدون شك ارتقاي شاخص هاي سلامتي زندانها با چالش روبه رو مي شود.»
افشار خاطرنشان كرد: «با توجه به اين كه وضعيت بهداشتي اكثر زندانيان نامطلوب است ورود آنان با همان وضع، سلامت ساير زندانيان را نيز به خطر مي اندازد.»
هم اينك 17 بيمارستان و مركز جراحي، دو هزار و 200 درمانگاه عمومي، 180 مركز دندانپزشكي و مراكز پاراكلينيكي با دو هزار و 700 نفر نيروي بهداشتي و درماني در 230 زندان و مركز وابسته به سازمان زندانهاي كشور فعاليت مي كنند.اين در حالي است كه تعداد كل زندانيان سراسر كشور هم اكنون بالغ بر 140 هزار نفر است؛ هرچند ظرفيت زندانهاي كشور 70 هزار نفر اعلام شده است.