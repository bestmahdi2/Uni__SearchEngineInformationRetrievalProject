در جنوب كشور3 پالايشگاه با مشاركت بخش خصوصيساخته مي شود
گروه اقتصادي- هرگونه سهميه بندي بنزين به تصميم دولت بستگي دارد و كار راه اندازي كارت هوشمند نيز با همه مشكلاتي كه با پيمانكار وجود داشته با تمهيداتي به خوبي در حال انجام است.
به گزارش همشهري، محمدرضا نعمت زاده معاون وزير نفت و مديرعامل شركت ملي پالايش و پخش فرآورده هاي نفتي در حاشيه همايش سالانه صادركنندگان فرآورده هاي نفتي كشور با اعلام اين خبر افزود: كار توزيع كارت هوشمند با آماده سازي پاكت ها از سوي پست آغاز شده و همزمان پمپ بنزين ها و بانك و خدمات اطلاعاتي اين طرح نيز در حال تكميل و تجهيز است. وي در اين همايش با ارايه گزارشي از طرح هاي در دست اجرا براي افزايش توليد فرآورده هاي اوليه نفتي و احداث سه پالايشگاه جديد در كشور خواستار حذف بوروكراسي مربوط به مبارزه با قاچاق فرآورده هاي نفتي براي توسعه صادرات شد.
سه پالايشكاه جديد با سهم مشاركت بالاي پنجاه درصد بخش خصوصي دو تا در بندرعباس و يكي در آبادان احداث مي شود. اين طرح ها به همراه طرح هاي اصلاح توليد 9 پالايشگاه موجود ظرفيت پالايش كشور را تا سال 1390 به سه ميليون بشكه نفت مي رسد. نعمت زاده همچنين با توجه به توسعه توليد پالايشگاهي كشور، خواستار روي آوردن بخش خصوصي به كار توليد انواع محصولات پايين دستي فرآورده هاي نفتي شد. به گفته نعمت زاده فقدان برخي شرايط از جمله يارانه اي بودن قيمت فرآورده هاي نفتي موجب ناكارآمدي سياست ها براي توليد فرآورده هاي پايين دستي در اين بخش شده است و از ميان صدها فرآورده نفتي كه در جهان توليد مي شود، تنها تعداد معدودي در ايران توليد و صادر مي شود.
افزايش ذخاير نفتي
نعمت زاده با تاكيد بر اين كه با ادامه قيمت هاي پايين بنزين و كاهش مصرف در نيمه دوم سال و اينكه 5/2 ميليارد دلار بودجه مصوب براي واردات به احتمال زياد تا پايان سال كافي است، از افزايش ذخاير نفت گاز نسبت به سال گذشته خبر داد و گفت: ذخاير بنزين نيز در مدت مشابه دو برابر شده و در حال حاضر مصرف بنزين بيش از 74 ميليون ليتر در روز است كه از پيش بيني ها بالاتر بوده است. وزارت نفت تاكنون براي واردات گازوئيل از منابع داخلي خود حدود يك ميليارد دلار اعتبار اختصاص داده كه در اين شرايط به پروژه هاي سرمايه گذاري آسيب خواهد رسيد و اميدواريم اين مقدار هزينه در متمم بودجه سال 85 توسط مجلس جبران شود.
انتقاد از سياست وام هاي اشتغال زا
و بنگاه هاي زودبازده
در اين همايش، مهدي غضنفري رئيس سازمان توسعه تجارت نيز در سخناني با انتقاد از افزايش فشار بر صادركنندگان فرآورده هاي نفتي به بهانه قاچاق اين فرآورده ها با تاكيد بر اين كه طبق قانون برنامه هيچ مانعي نبايد بر سر راه صادرات كشور از سوي دولت ايجاد شود، از تلاش اين سازمان براي رفع موانع صادرات با ايجاد امكان همكاري بخش خصوصي براي ايجاد مراكز آزمايشگاهي لازم در مبادي گمركي خبر داد. وي با اشاره به رشد 158 درصدي صادرات غيرنفتي كشور تاكيد كرد كه سياست هاي اعطاي وام به فعاليت هاي زودبازده و اشتغال زا اگر با اهداف صادراتي هماهنگ نباشد مشاغل پايداري ايجاد نمي كند.