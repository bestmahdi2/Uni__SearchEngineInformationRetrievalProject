مشتري هاي داغ كشف شدند
گروه علمي فرهنگي- گروهي از ستاره شناسان دو سياره جديد بيرون از منظومه شمسي كشف كرده اند كه بسيار به ستاره هاي آن نزديك است. اين امر نشان مي دهد كه اين دو سياره داغ ترين سياره هايي است كه تا به حال كشف شده است.
به گزارش سايت زي نيوز، اين اطلاعات اخيراً  از سوي مؤسسه ستاره شناسي ماكس پلانك در هايدلبرگ آلمان منتشر شده است. استيفن كين ستاره شناس از دانشگاه فلوريدا كه با بيش از 30 ستاره شناس ديگر روي اين طرح كار كرده است، گفت آنان توانستند با تشخيص نور ساطع شده از اين ستاره ها به كشف سيارات ياد شده نائل شوند.
وي افزود: از حدود 200 سياره اي كه تا به حال كشف شده است، سيارات جديد سيزدهمين و چهاردهمين سياره اي است كه با روش انتقال يافت شده است، در حالي كه بيشتر سياره ها بيرون از منظومه شمسي با استفاده از روش سرعت شعاعي يافت شده اند. در اين روش ميزان نيروي جاذبه ستاره كه بر اثر حركت سياره در مدار ايجاد مي شود، اندازه گرفته مي شود.
اين سياره ها مشتري هاي داغ نام گرفته اند چون اندازه و دماي آنها مانند مشتري است. آنها به قدري به ستاره هايشان نزديك هستند كه گردش به دور ستاره را ظرف دو و نيم روز كامل مي كنند. اين زمان در مورد سياره تير كه سريعترين گردش را به دور خورشيد دارد، 88 روز است به علاوه سطح اين سيارات داغ تر از سطح تير است كه گرماي آن حدود 752 درجه فارنهايت است. دماي سيارات جديد دست كم 3272 درجه فارنهايت برآورد مي شود.
به علاوه شواهدي وجود دارد كه نشان مي دهد پرتوهاي خورشيدي ستاره ها به قدري شديد است كه جو سيارات را تدريجاً  از بين مي برد. تصور مي شود مشتريهاي داغ به علت نزديكي به ستاره ها، عمر نسبتاً  كمتري دارند. كين گفت ميليونها عكس از ستارگان در بخش جنوبي و شمالي آسمان تهيه شده است. به علاوه از برنامه هاي كامپيوتري براي شناسايي انحناهاي نوري دريافت شده از ستاره  ها استفاده شده است.
سيارات جديد در كهكشانهاي آندرومدا و دلفي نيوس قرار دارد كه فاصله آنها از زمين به ترتيب 1000 و 500 سال نوري است.