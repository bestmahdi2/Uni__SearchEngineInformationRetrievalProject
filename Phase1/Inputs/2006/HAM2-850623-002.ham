اختلاف فاحش در رأي داوران خانه سينما با جشنواره فيلم فجر
تقاطع بيشترين جوايز جشن سينما را به خانه برد
عكس: گلناز بهشتي
گروه ادب و هنر دهمين جشن بزرگ سينماي ايران دوشنبه شب همزمان با روز ملي سينما در ميان شادي اهالي سينما و دوستداران هنر هفتم در تالار وحدت برگزار شد.
در اين مراسم كه محمدباقر قاليباف شهردار تهران، جعفري جلوه معاون سينمايي وزارت فرهنگ و ارشاد اسلامي، عليرضا رضاداد مديرعامل بنياد سينمايي فارابي و سردار طلايي فرمانده نيروي انتظامي تهران بزرگ حضور داشتند
19 تنديس جشن سينما به برگزيدگان اهدا شد كه در اين ميان 9 تنديس به فيلم تقاطع و چهارشنبه سوري رسيد.
تقاطع كه سال گذشته در جشنواره فيلم فجر به نمايش درآمد و از نگاه داوران جشنواره شايسته دريافت هيچ تنديسي نشد در جشن سينماي ايران بيشترين جوايز را دريافت كرد و 5 تنديس از جمله تنديس بهترين فيلم را به خانه برد.
پس از تقاطع چهارشنبه سوري با 4 تنديس جشن سينما همان موفقيت خود را در جشنواره فيلم فجر تكرار كرد اما فيلم يك بوس كوچولو كه در جشنواره فيلم فجر حضور نداشت 3 تنديس جشن سينما را دريافت كرد. به اين ترتيب تقاطع، چهارشنبه سوري و يك بوس كوچولو 12 تنديس از 19 تنديس جشن سينما را دريافت كردند.
در مراسم جشن سينماي ايران كه تا پاسي از شب ادامه يافت داوران برگزيدگان خود را به اين شرح اعلام كردند: بهترين فيلم تقاطع به تهيه كنندگي ناصر شفق و سعيد حاجي ميري، بهترين كارگردان اصغر فرهادي براي چهارشنبه سوري، بهترين فيلمنامه فريد مصطفوي و ابوالحسن داودي براي تقاطع، بهترين فيلمبردار علي محمد قاسمي براي يادداشت برزمين، بهترين بازيگر نقش اول مرد رضا كيانيان براي يك بوس كوچولو، بهترين بازيگر زن هديه تهراني براي چهارشنبه سوري، بهترين بازيگر مكمل مرد بيژن امكانيان براي تقاطع، بهترين بازيگر مكمل زن پانته آ بهرام و ترانه عليدوستي براي چهارشنبه سوري، بهترين تدوين محمدرضا موئيني براي كافه ستاره، بهترين طراح صحنه امير اثباتي براي تقاطع، بهترين موسيقي احمد پژمان براي يك بوس كوچولو، بهترين صداگذاري و ميكس جهانگير ميرشكاري براي جايي در دوردست، بهترين چهره پردازي مهرداد ميركياني براي يك بوس كوچولو، بهترين جلوه هاي ويژه محسن روزبهاني براي تقاطع، بهترين انيميشن موج هاي گمشده ساخته امير مهران، بهترين فيلم مستند قانا به تهيه كنندگي محمدرضا عباسيان، بهترين فيلم كوتاه تلألو ساخته امير توده روستا، بهترين كارگردان مستند محمدشيرواني براي فيلم رئيس جمهور مير قنبر.
جايزه ويژه داوران به كافه ستاره به تهيه كنندگي مصطفي شايسته.