برگي از تاريخ
عزل سيدضياء از صدارت
در جريان كودتاي سوم اسفند،1299 عامل نظامي كودتا رضاخان و عامل سياسي و كارگردان ظاهر و باطن، سيدضياءالدين طباطبايي بود كه با حمايت انگليس صورت گرفت. سيدضياء در نخستين روزهاي ورود قواي قزاق به تهران، با احمدشاه ملاقات و فرمان رئيس الوزرايي خود را با اختيارات كامل دريافت كرد. وي در اولين روز صدارت خويش دست به اقداماتي زد و نزديك به دويست تن از رجال كشور و روحانيان را بازداشت نمود و طي اعلاميه اي، علل و جهات صدارت خود را به حكام و واليان در سراسر كشور ابلاغ كرد. نقطه زوال دولت سيدضياءالدين طباطبايي معروف به دولت سياه و كابينه صدروزه را بايد در اختلاف بين وي و سردار سپه جست. رضاخان كه با سيدضياء روابط خوبي نداشت، با نزديك شدن هرچه بيشتر به احمدشاه و اظهار اطاعت و انقياد، زمينه را براي بركناري سيدضياء فراهم ساخت. به ويژه كه احمدشاه از زمان امضاي حكم رياست وزرايي سيدضياء، از او دلخوش نبود و اهانت ها و بي ادبي هاي سيد، شاه را به شدت خشمگين ساخته بود. همچنين منتقدين و وابستگان به دربار كه عده زيادي از آنان در حبس رفته بودند، تلاش شبانه روزي خود را براي بركناري او معمول مي داشتند. سرانجام در روز اول خرداد،1300 شاه به سيدضياء، تكليف استعفا نمود، اما سيدضياء اطاعت نكرد تا اين كه احمدشاه وي را در چهارم خرداد بركنار كرد و دولت 93 روزه اش سقوط كرد.
سوءقصد به هاشمي رفسنجاني
در عصر روز جمعه چهارم خرداد،1358 هنگامي كه حجت الاسلام والمسلمين هاشمي رفسنجاني از اعضاي اصلي شوراي انقلاب و افراد مؤثر نظام، در منزل بود، دو نفر به قصد ملاقات ايشان و با ادعاي اين كه حامل نامه اي از جانب يكي از مقامات مملكتي براي وي مي باشند، اجازه حضور خواسته و داخل منزل شدند. در آن روز برحسب اتفاق، پاسدار محافظ آقاي هاشمي در منزل نبود و جوان ضارب با سوءاستفاده از اين موقعيت، قصد ترور ايشان را داشت كه براثر درگير شدن با آقاي هاشمي، موفق به انجام نقشه خائنانه اش نگرديد و گلوله به جاي حساسي از وي اصابت نكرد. در اين ميان با كمك خانواده آقاي هاشمي، ضارب كارش را ناتمام رها كرده و مي گريزد. دراثر اين سوءقصد، آقاي هاشمي از پشت هدف اصابت گلوله واقع شد كه پس از آن براي مداوا به بيمارستان منتقل گرديد. حضرت امام در پيامي دراين باره فرمودند: «بدخواهان بدانند هاشمي زنده است چون نهضت زنده است. من به آقاي هاشمي، فرزند برومند اسلام، تبريك مي گويم كه در راه هدف تا نزديك شهادت به پيش رفته و سلامت و ادامه خدمت ايشان را از خداي تعالي خواستارم.»