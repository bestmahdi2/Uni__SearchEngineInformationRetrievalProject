وزير كار و امور اجتماعي اعلام كرد
اجراي سياست هاي كلي اصل 44 ايجاد اشتغال مي كند
گروه اقتصادي افروز پور هاشمي: وزير كار و امور اجتماعي در خصوص اجراي سياست هاي كلي اصل 44 قانون اساسي اعلام كرد: با هدفمند كردن يارانه ها و واگذاري شركت ها نه تنها مشكلي براي اشتغال كشور روي نخواهد داد، بلكه اشتغال زايي نيز افزايش پيدا خواهد كرد.
محمد جهرمي در پاسخ به اين كه وزارت كار در راستاي اجراي ابلاغيه اصل 44 قانون اساسي چه اقداماتي را مدنظر دارد گفت: روح ابلاغيه سياست هاي كلي اصل 44 قانون اساسي رفع فقر، بيكاري، افزايش درآمد سرانه، توسعه، اشتغال زايي و توليد ثروت در جامعه است.
وي افزود: در اين راستا براي اجرايي شدن موارد فوق بايستي تمامي قوانين كشور بازنگري شوند كه در اين راستا وزارت كار بازنگري و اصلاح 6 بند از مواد قوانين كار را مدنظر قرار داده است.
وي در عين حال تأكيد كرد: كوچك كردن دولت به معناي ادغام مسئوليت ها و مأموريت هاي اجرايي دولت نيست.
وي در عين حال متذكر شد: براي اجرايي شدن سياست هاي اصل 44 قانون اساسي، بايد وظايف و تصدي ها در دولت تعريف شوند و واگذاري بخش هايي از تصدي گري دولت نيز در طي دوره زماني انجام پذيرد.
وي هدف اصلي از اجراي سياست هاي كلي اصل 44 قانون اساسي را توسعه اقتصادي و اشتغال، بهره وري در توليد، كوچك كردن دولت دانست و گفت: مدل خصوصي سازي كشور بايد بر اساس اين 3 هدف ابلاغ در سياست هاي كلي تعريف شوند كه به اين ترتيب توسعه اشتغال را شاهد خواهيم بود.
وي افزود: در غير اين صورت خصوصي سازي باعث بر هم ريختن بازار اشتغال كشور مي شود.
وي رقم برآوردي بعضي از وزارتخانه ها و سازمان ها براي واگذاري شركتها را بيش از 150 هزار ميليارد تومان دانست و گفت: جذب اين رقم مستلزم جذب سرمايه هاي ايرانيان خارج از كشور و سرمايه هاي داخل كشور است كه در اين صورت توان اجراي اين سياست را خواهيم داشت.
وي تأكيد كرد: هم اكنون نقدينگي موجود در كشور ظرفيت اجرايي شدن اين سياست ها را ندارد.
كاهش نرخ بيكاري
در عين حال دبير سابق كانون عالي شوراهاي اسلامي كار كشور هم در اين باره اظهار كرد: مطلوب است كه دولت تشكل هاي بخش خصوصي را در قالب گروه هاي كارگري، كارفرمايي و تعاوني در طراحي نحوه واگذاري ها مشاركت دهد تا در آينده ناراضايتي يا سوء استفاده اي روي ندهد.
عليرضا حيدري گفت: حفظ اشتغال و توسعه فعاليت هاي اقتصادي از اهداف خصوصي سازي است، اما هدف خصوصي سازي درآمدزايي دولت نيست، بلكه توسعه كمي و كيفي كارخانه ها و كاهش نرخ بيكاري است.
پيش بيني  برآيند خصوصي سازي در اشتغال كشور
اين طور كه به نظر مي رسد از آنجايي كه اجرايي شدن سياست هاي ابلاغي اصل 44 قانون اساسي مستقيماً بر بازار اشتغال تأثيرگذار است، لذا ظاهراً وزارت كار در راستاي اجرايي شدن اين سياست  در شرايط كنوني تنها اصلاح برخي از مواد قانون كار را مدنظر قرار داده است و بيشتر مسئولان اين وزارتخانه به پيش بيني و برنامه ريزي در زمينه شرايطي كه پس از اجراي سياست هاي فوق رخ خواهد داد مشغولند. البته در اين ميان سياست  اين وزارتخانه براي ايجاد 900 هزار فرصت شغلي طي امسال را نيز مي توان از تلاش هاي انجام گرفته وزارت كار در راستاي اجراي سياست هاي اصل 44 قانون اساسي و نيل به نرخ 2/8 درصدي بيكاري تا پايان برنامه چهارم توسعه دانست. همچنين كاهش حق بيمه كارفرمايان نيز كه در سال آينده عملياتي مي شود گامي ديگر در راستاي تحقق اهداف سياست هاي ابلاغي اصل 44 از سوي مسئولان وزارت كار محسوب مي شود.