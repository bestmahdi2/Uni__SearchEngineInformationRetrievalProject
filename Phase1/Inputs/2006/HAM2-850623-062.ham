شناسايي مرد بدل انداز در زندان اوين
گروه حوادث- كارآگاهان پليس بعد از يكسال تلاش براي شناسايي مخفيگاه يك مرد بدل انداز، رد او را در زندان اوين شناسايي كردند.
تابستان گذشته دو زن در برابر بازپرس توكلي قرار گرفتند. هر دوي آنها مدعي بودند در حالي كه به عنوان مسافر سوار يك خودرو به ظاهر مسافركش شده بودند فريب راننده ميانسال آن را خورده و طلاجات خود را به مردي كه خارجي صحبت مي كرد، در قبال دريافت مبلغ اندكي يورو داده اند.
يكي از شاكيان در توضيح ماجرا به بازپرس پنجم دادسراي امور جنايي تهران گفت: 18 مرداد ماه، از خيابان پاسداران به سمت سيدخندان سوار يك خودرو پيكان طوسي رنگ شدم.
راننده در طول مسير با مردي كه كنار صندلي  راننده جاي گرفته بود شروع به صحبت كرد از حرفهاي آنها چيزي نمي فهميدم، اما متوجه شدم مرد راننده دستبند طلاي خود را به مرد خارجي داده و در عوض آن مبلغي پول تحويل گرفت، او لحظاتي بعد رو به من كرد و گفت: اين مرد طلاجات ايراني را به مبلغ بسيار مناسبي خريداري مي كند اگر طلاجاتي داريد به او بفروشيد، سود زيادي در اين معامله خواهيد كرد.
او در ادامه گفت: اين مرد اهل تركيه است و براي خريد طلاجات به ايران آمده است، اما از آنجا كه قيمت آن را به خوبي نمي داند مي توان مبلغ زيادي در قبال طلا از وي گرفت، در ابتدا به حرفهاي او توجهي نكردم. اما وي با زبان بازي فريبم داد و من تمام طلاجاتم كه شامل 8 قطعه طلا به ارزش بيش از سه ميليون تومان بود را در اختيارش قرار دادم و در عوض آن چند اسكناس خارجي از مرد خارجي تحويل گرفتم كه راننده مي گفت ميليونها تومان ارزش دارد، اما هنگامي كه آنها را به صرافي بردم متوجه شدم كه ارزش اسكناس ها كلا 3 هزار تومان است!
شاكي دوم نيز به بازپرس توكلي گفت: اواسط مردادماه سال گذشته از خيابان دكتر فاطمي به مقصد بلوار كشاورز سوار خودرو پيكان طوسي رنگ شدم.
اين زن نيز با طرح شكايتي مشابه گفت:  با چرب زباني راننده كلاهبردار طلاجات خود به ارزش يك ميليون و 200 هزار تومان را در قبال چند اسكناس يورو به ارزش 5 هزار تومان به مرد بدل انداز تحويل دادم.
بررسي بر روي شكايات اين دو زن از تابستان گذشته زير نظر بازپرس توكلي توسط پليس ادامه داشت تا اينكه تحقيقات نشان داد مردي با مشخصات اين مرد بدل انداز در زندان اوين با محكوميت مالي به سرمي برد، به اين ترتيب بازپرس دستور احضار اين متهم را كه ايراني است و به دروغ خود را اهل تركيه معرفي مي كرده است، صادر كرد.
روز گذشته اين متهم، در برابر بازپرس توكلي قرار گرفت و منكر ارتكاب اتهام بدل اندازي شد. اين در حاليست كه دو شاكي او را در ميان چند متهم ديگر به خوبي شناسايي كردند. تحقيقات بر روي اين پرونده در شعبه پنجم دادسراي امور جنايي ادامه دارد.