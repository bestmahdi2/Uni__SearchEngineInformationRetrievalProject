دريچه
برچسب هاي نيكوتين دار و ترك سيگار
همشهري آنلاين: پژوهشگران معتقدند دو هفته استفاده از برچسب هاي نيكوتين دار پيش از اقدام به ترك سيگار، احتمال موفقيت در كنارگذاشتن اين عادت را دوبرابر مي كند.
به گزارش هلث دي نيوز، يك گروه از محققان آمريكايي دريافته اند كه 14روز استعمال برچسب پوستي نيكوتين دار قبل از كشيدن آخرين سيگار و شروع دوره ترك، احتمال موفقيت درازمدت افراد را در كنارگذاشتن سيگار به طور قابل توجهي افزايش مي دهد. اين تحقيق به وسيله دكتر جد اي رز- استاد پژوهش پزشكي و رئيس مركز پژوهش درباره ترك سيگار در دانشگاه دوك و يكي از دو مخترع برچسب پوستي نيكوتين- سرپرستي شده است. برخي از كارشناسان نگران بودند كه استفاده از برچسب پوستي نيكوتين همزمان با ادامه سيگاركشيدن با افزايش سطح نيكوتين در بدن، باعث مسموميت افراد به علت دريافت بيش از حد نيكوتين شود يا اعتياد آنها را تشديد كند. دكتر رز در پاسخ به اين نگراني مي گويد: ما در بررسي هاي اخيرمان متوجه شده ايم كه ميزان موفقيت در ترك، حتي هنگامي كه سيگاري ها در طول دو هفته درماني پيش از ترك سيگارهاي كم نيكوتين يا بدون نيكوتين مصرف مي كنند، افزايش مي يابد و اين يافته ها هر نگراني درباره احتمال دريافت بيش از حد(اوردوز)نيكوتين را از بين مي برد. روش معمول استفاده از اين برچسب ها، به اين صورت است كه فرد سيگاري هر روز يك برچسب جديد را بر روي نواحي متفاوت پوست كه خشك، تميز و بدون مو باشند(معمولا بخش بالايي قفسه سينه، بازو يا ران)قرار مي دهد. اين برچسب، بسته به نوع فرآورده مورد استفاده، براي حدود 16 تا 24ساعت روي پوست باقي گذاشته مي شود.