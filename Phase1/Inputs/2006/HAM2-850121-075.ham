رفاقت چندين ساله بوي خون مي داد
ايسنا: رفاقت و دوستي چندين ساله دو مرد ميانسال با قتل يكي از طرفين پايان يافت.
  در نيمه هاي شب 17 فروردين ماه،85 از طريق يكي از مراكز درماني مشهد، مرگ مرد 40 ساله اي كه با چاقو به شدت مجروح شده بود به فوريت هاي پليسي 110 گزارش شد كه با توجه به شناسايي به عمل آمده از مقتول، اكيپ هاي گشت و عمليات نيروي انتظامي وارد عمل شده و منزل مقتول در شهرك «التيمور» را مورد شناسايي قرار دادند.
با اقدام به موقع كارآگاهان پليس آگاهي مشهد و با توجه به سرنخ هاي به دست آمده در خصوص پرونده مشخص شد: در شب حادثه يكي از دوستان مقتول به منزلش رفته، از اين رو با هماهنگي مقام قضايي، وي به عنوان مظنون اصلي به قتل بلافاصله دستگير شد.
متهم 42 ساله در بازجويي هاي فني پليس با اعتراف به قتل دوستش اذعان كرد: در شب حادثه به منزل دوستم رفتم، من و او با يكديگر معامله موتورسيكلت انجام مي داديم. پس از صرف چاي بر سر موضوعي به طور لفظي درگير شديم.
وي به ماموران گفت: در جريان بگومگوها، من كه حالم خوب نبود به طور ناگهاني و در حالت عصبانيت چاقويي از جيبم درآوردم و چند ضربه به مقتول وارد كردم و در يك لحظه پيكر نيمه جانش را غرق در خون ديدم، از اين رو سريع به منزلم فرار كردم.