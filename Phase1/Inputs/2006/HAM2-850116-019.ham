زيردريايي هاي جيبي جاي پورشه را مي گيرند
اسباب باز ي جديد ثروتمندان
خودرو، در حالي كه صداي موسيقي راك شرقي از آن به گوش مي رسد در بيابان سوزان در حركت است. در جهت مقابل، كاميون هايي پر از كارگران پاكستاني در حال عبور هستند و هاله اي از گرد و خاك پشت سر خود برجاي مي گذارند. آسفالت جاده با شن ها گره خورده است اما براي راننده اين چيزها مهم نيست.
او با سرعت و چشم بسته به سوي هروه ژوبر، جاسوس سابق اداره امنيت خارجي فرانسه مي راند كه حالا شيوخ عرب مشتاق ديدارش هستند. هر روزه افراد زيادي هستند كه از كارخانه منحصر به فرد او ديدن مي كنند. سرانجام در پشت يك توده شن كارخانه اگزوموس كه سيم خاردارهايي احاطه اش كرده اند نمايان مي شود. اينجا، در يك ساعتي ابوظبي، محصول جديد خليج فارس توليد مي شود. زيردريايي هاي شهري يا به قول آنها زير دريايي هاي جيبي براي اولين بار روز 14 مارس، در نمايشگاه كشتي راني دوبي عرضه شد. اين محصول منحصر به فرد جوابگوي همه سليقه ها است. گوبي براي زوج ها است، ادونچرر براي 5 نفر است، ديسكاوري مناسب خانواده هاي 7 نفره است و در نهايت نوتيلوس يادآور زيردريايي مشهور ژول ورن است؛ يك غول 8 تني با 14 متر طول كه مي تواند در عمق بيش از 20 متر حركت كند. پس از عبور از نگهباني، مشتري در كنار يك آكواريوم استراحت مي كند. يك ماهي پلنگي سفيد و سياه پيچ و تاب مي خورد و نگاه وحشيانه اش را به او مي دوزد. هروه ژوبر به شوخي مي گويد: اين ماهي را روبه روي خودم نگه مي دارم چون وقتي طبقه پايين بود ماهي هاي آكواريوم را قتل عام كرد. مشتري لبخند مي زند و حالا مي تواند به بازديد بپردازد. در ميان گياه هاي سبز و تصاوير رايانه اي، مهندساني كه از سرتاسر جهان به اينجا آورده شده اند اطراف ماكت ها مشغول بحث هستند. از پشت يك پنجره بزرگ شيشه اي، يك زيردريايي قرمز رنگ دونفره آماده است تا در آب قرار گيرد. آن طرف تر نيز يك زيردريايي نقرابي روي سه پايه منتظر است.
اين زيردريايي فولادي به لاكشمي ميتال، غول صنايع فولاد تعلق دارد. ميلياردر هندي جواهر كوچكش را به اينجا فرستاده تا سيستم تهويه مطبوع و تودوزي چرمي براي آن تعبيه شود. اينجا دقيقاً مثل يك مركز توليد خودروهاي لوكس است. هروه ژوبر با هيجان مي گويد: از وقتي قيمت نفت بالارفته دفتر سفارشات من نيز پر شده است. اگزوموس در اين يك سال فعاليت خود حدود 11 محصولش را فروخته است. يعني حدود 130 ميليون دلار به جيب زده است. اين مسئله باعث شده كه تعداد كاركنان اگزوموس به سرعت از 140 نفر به 250 نفر افزايش پيدا كند. هروه پيش بيني مي كند كه كارش در اينجا پايان ناپذير باشد. او مي گويد: اينجا ميلياردرها همه يك كشتي تفريحي، يك فراري و يك هواپيماي جت خصوصي دارند. اسباب بازي بعدي آنها زيردريايي من است. در آمريكا، مشتري هاي ميلياردر من آن را در ساحل نگهداري مي كنند تا ديگران را اغوا كنند. يك زيردريايي جيبي مي تواند توجه همه را به خود جلب كند و به كاپيتان آن جواني ببخشد. در واقع داشتن يك زيردريايي به مراتب بيش از يك پورشه تأثيرگذار است و ثروت صاحبش را نشان مي دهد.
اما در ميان اعراب داشتن زيردريايي مزاياي ديگري هم دارد. آنها مي توانند به راحتي خانواده شان را با كمك يك ميني زيردريايي به گردش ببرند و لاك پشت ها و كوسه ها را نشان شان بدهند بي آنكه نگران امنيت آنها باشند. به هر حال اين روش بسيار ايده آل تر از حضور در جاهاي پر رفت و آمد و مملو از جمعيت است. قرار است با كمك ميليون ها دلار نفتي ديدني هاي مصنوعي نيز براي زير آب ها ساخته شوند. هدف از اين كار، علاوه بر جذاب شدن زير درياها، بخشيدن امنيت بيشتر به گردشگران است. برخي اقيانوس شناسان نيز پيش بيني مي كنند كه به زودي كف اقيانوس ها تبديل به ديزني لند شود. اگزوموس همچنان منتظر است تا ليست ثبت نام براي آموزش هدايت زيردريايي ها هم پر شود. اين آموزش ها در استخرهايي به عمق 15 متر انجام مي شوند.
ميني زيردريايي ها همچنين مي توانند وسيله نقليه ايده آلي براي رفتن به ويلاهاي گران قيمت در جزاير مصنوعي، مشابه جزيره نخلي شكل دوبي شوند. اين زيردريايي ها كه به راحتي قابل پهلو گرفتن در پلاژهاي شني هستند باعث مي شوند كه از تردد بيش از اندازه كشتي هاي تفريحي و ايجاد ترافيك جلوگيري شود؛ چرا كه كشتي ها در سطح حركت مي كنند و زيردريايي ها از زير آنها رد مي شوند. زيردريايي ها از آنجا كه سبك هستند به راحتي مي توانند به ساحل حمل شوند و شيوخ به راحتي آنها را در تعطيلات خود از كشوري به كشور ديگر مي برند و به اين ترتيب شام خوردن در سن تروپز يا پورتو سروو به كمك زيردريايي دو برابر راحت تر و سريع تر از رفتن با يك كشتي تفريحي طول مي كشد.
با توجه به افزايش قيمت نفت بريل، قيمت بالاي اين زيردريايي هم  چندان مهم و نگران كننده به نظر نمي رسد. براي كساني كه وسع كمتري دارند زيردريايي اي به نام استينگري در نظر گرفته شده كه يك نفره و كم تجمل تر است و قيمت آن حدود 37 هزار دلار است. اين مبلغ درست معادل مبلغ يك جت اسكي است كه جايش در صندوق عقب يك ماشين شاسي بلند است. زيردريايي 22 متري با داخلي مجلل و بسيار باشكوه، تودوزي هاي چرمي، كروم و چوب حجاري شده نيز قيمتي معادل يك جت خصوصي يعني حدود 10 ميليون دلار دارد.
سلطان احمد بن سليمان، مالك اصلي شركت اگزوموس دست هايش را به هم مي مالد. او سلطان بندرها و گمرك هاي دوبي و يكي از پنج نامزد احتمالي جانشيني شيخ دوبي است. اين مرد تاجرپيشه كه هميشه دشداشه اي سفيد بر تن مي كند تاكنون دست كم 25 ميليون دلار در اين شركت سرمايه گذاري كرده است. البته نبايد فراموش كرد كه 30 هزار متر مربع فضاي بياباني در كنار آبهاي گرم اقيانوس كه به فضاي شركت اختصاص دارد نيز متعلق به سلطان احمد است. اين زمين و سرمايه اختصاص داده شده در مقابل بقيه دارايي هاي او پشيزي هم به شمار نمي رود.
هروه ژوبر كاملاً اميدوار است و نگران هيچ چيز نيست. او در سن 50 سالگي خوشحال است از اين كه در بيابان ساكن شده است. او مي گويد: من هنوز براي خودم زيردريايي ندارم اما يك لامبورگيني آبي دارم و از اين كه ماشينم با فراري هاي سرخ رنگ ديگران متفاوت است خوشحالم. يك كشتي تفريحي 18 متري هم دارم و در مجموع زندگي ام روبه راه است.
هروه ژوبر پيش از رسيدن به اينجا هم هيچ مشكلي نداشت. او پس از اين كه فرانسه و سازمان امنيت خارجي را به دلايلي كه دوست ندارد در موردشان صحبت كند ترك كرد، در ايالات متحده آمريكا، اولين كارخانه خود را به راه انداخت. او مي گويد: اما آمريكايي ها دلسردم كردند. پس از 11 سپتامبر 2001 من ديگر حق نداشتم زيردريايي هاي كوچكم را از كشور خارج كنم. منطق آنها هم اين بود كه امكان داشت تروريست ها از اين زيردريايي ها براي اهداف تروريستي خود استفاده كنند. تا جايي كه من مي دانم فقط خودروها در عمليات  هاي بمب گذاري انتحاري مورد استفاده قرار مي گيرند. من حتي مي توانم ادعا كنم كه زيردريايي هايم براي پليس ايده آل هستند چرا كه پليس نياز دارد به صورت مخفيانه در بندرها و زير آ ب هاي كم عمق نزديك سواحل به گشت زني بپردازد. نظامياني كه به حفاظت از اقيانوس ها و بندرها در مقابل حملات القاعده مي پردازند نيز اين مسئله را فهميده اند. مي توان منتظر بود تا زيردريايي هايي كه با رنگ هاي استتاركننده پوشيده شده اند به زودي تبديل به يكي از بهترين و پرفروش ترين محصولات نظامي شوند.