زاويه ديد
سوء تفاهم نشودقرار نيست تونل رسالت معجزه كند!
شهرام جباري زادگان
اگر «برج ميلاد» را نماد عمودي شهر تهران روي زمين بدانيم، «تونل رسالت» را مي توانيم نماد افقي پايتخت در زير زمين بناميم.
تونل رسالت يك سازه زيرزميني است به طول حدود 1800 متر كه قرار است بخشي از جريان ترافيك غرب به شرق تهران را هدايت كند.هنگامي كه كلنگ احداث تونل رسالت در تابستان 76 به زمين خورد، هيچ كس پيش بيني نمي كرد افتتاح اين تونل حدود يك دهه به درازا بكشد و به 9 سال بعد، يعني تابستان 85 موكول شود.
كلنگ احداث تونل رسالت را شهردار وقت در دهه 70 و 80 تهران به زمين زد و ربان افتتاح اين تونل را «محمدباقر قاليباف»، شهردار دهه 90 و احتمالاً دهه بعد پايتخت قيچي خواهد كرد.طي هفته هاي اخير براي افتتاح اين تونل تبليغات وسيعي صورت گرفت.
اين تبليغات تا جايي پيش رفت كه با تشبيه دانايي طراحان و دانش مجريان تونل رسالت به توانايي «حسين رضازاده»، گفته و نوشته شد؛ با افتتاح اين تونل ديگر هيچ راهي بسته نمي ماند.
اما در نگره اي عميق شايد متوليان تبليغ تونل رسالت حق داشته باشند به راه اندازي تونلي كه 9 سال معطل مانده بود، در ظرف 9 ماه آنقدر مباهات كنند كه بهت خود را از ابهت اين اقدام ضربتي مانند شربتي شيرين به كام شهرونداني كه طي سال هاي اخير كمتر شاهد كار عمراني عمده اي بوده اند، سرازير كنند.
با همه اين اما و اگرها نبايد فراموش كنيم تونل رسالت فقط يك تونل 1800 متري است كه به عنوان يك پروژه شهري گوشه اي از طول تاريخ و نقطه اي از عرض جغرافياي تهران را به گوشه اي در قلب زمان و نقطه اي در عمق مكان وصل مي كند و حداكثر بخشي محدود از بار ترافيك محدوده اي از پايتخت را بر دوش خواهد كشيد.
قرار نيست با افتتاح تونل رسالت، مشكل ترافيك تهران حل شود، كما اينكه اساساً جنس بحران ترافيك پايتخت، ماده اي مانند شكر نيست كه بتوان آن را به راحتي حل كرد!اصولاً با وجود ده ها صاحب در عين بي صاحبي و اختصاص ده ها تبصره اعتباري در عين بي اعتباري، با افزايش هزار و اندي خودرو و هزار و چندي موتورسيكلت در هر روز و با اهداي بنزين ليتري 80 تومان كه بهاي آن كمتر از يك سوم قيمت يك بطر آب معدني نيم ليتري است، مگر قرار است معضل ترافيك تهران حل شود؟
واقع بين باشيم و از تونل رسالت انتظاري فراتر از يك تونل با مختصات جغرافيايي معين و مشخصات فيزيكي مدون و با كاركرد از پيش تعريف شده نداشته باشيم.
اهتمام مديريت شهري را ستايش مي كنيم و همت كارگران، مهندسان و مديراني كه به ويژه در ماه هاي اخير به صورت شبانه روزي براي اينكه مردم تهران را به كارايي مديران شهر و توانايي دست اندركاران پروژه هاي شهري دلگرم كنند، در دل زمين كوشيدند و كاويدند مي ستاييم، اما فراموش نكنيم رسالت تونل رسالت، حل بحران ترافيك تهران نيست.