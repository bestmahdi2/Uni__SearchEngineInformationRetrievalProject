ترافيك سنگين در اولين دقيقه گشايش
انبوه شهروندان كنجكاو در تونل رسالت
گروه شهري- تونل رسالت در اولين دقايق افتتاح يكي از سنگين ترين ترافيك هاي تهران را تجربه كرد. ترافيكي كه البته نه از سر ناچاري، بلكه به خاطر كنجكاوي مردمي بود كه مي خواستند بلافاصله پس از باز شدن تونل عبور از آن  را تجربه كنند.
به گزارش خبرنگار ما از ساعت 23 و 30 دقيقه ديشب به تدريج حضورخودروها در مقابل دهانه شرقي تونل در ابتداي خيابان آفريقا آغاز شد و با افزايش تعداد شهروندان كنجكاو طول خودروهاي متوقف در مقابل تونل به حدود يك كيلومتر اين سوتر در نزديكي پل سيدخندان رسيد. در ساعت 24 همچنانكه وعده داده شده بود مسئولان تونل را به روي خودروها باز كردند و انبوه خودروها وارد تونل شدند. فضاي شادمانه داخل تونل در اين لحظات بسيار ديدني بود زيرا بسياري از كودكان و نوجوانان سر از پنجره خودرو بيرون آورده و هلهله مي كردند. در دره گنجوي، جايي كه فاصله اي مابين تونل منشعب از بزرگراه كردستان و خيابان آفريقاست هزاران نفر اجتماع كرده و براي خودروهاي عبوري كف مي زدند! تا حدود ساعت دو نيمه شب عبور سنگين خودروها از تونل ادامه داشت و جالب است كه تا اين زمان نيز همچنان شماري از شهروندان پياده در دو دهانه شرقي و غربي و بخش منفصل مياني به نظاره خودروهاي عبوري ايستاده بودند. براساس اين گزارش توقف شماري از مردم در داخل تونل براي گرفتن عكس يادگاري و همچنين تردد انبوهي از موتورسواران جوان ديشب مشكلاتي براي عبور خودروها ايجاد كرد، البته به نظر مي رسيد مسئولان تونل نيز در مقابل حضور انبوه مردم غافلگير شده اند.
مقررات عبور از تونل
همزمان با اولين روز گشايش اعلام شد حداكثر سرعت مجاز خودروها براي تردد در داخل تونل 50 كيلومتر بوده و دوربين هاي نظارت تصويري و ماموران راهنمايي و رانندگي، تخلفات رانندگان را در داخل تونل ثبت مي كنند.
معاون حمل و نقل و ترافيك شهرداري تهران با بيان اينكه در ابتداي آغاز به كار تونل رسالت مسيرهاي ورودي و خروجي اين تونل همگي به صورت همزمان باز نخواهند شد، گفت: از آنجا كه ممكن است با بازكردن تمام ورودي ها و خروجي ها به سمت تونل در همين روزهاي ابتدايي با حجم انبوهي از خودروهاي متقاضي تردد در داخل تونل مواجه شويم، تصميم گرفته شد براي آشنايي بيشتر شهروندان نسبت به سفر در داخل تونل ابتدا مسير غربي - شرقي را كه به صورت يك مسير مستقيم و شامل ورودي حكيم - رسالت و ميدان آرژانتين مي شود، در مرحله اول باز شود.
جعفر تشكري هاشمي ادامه داد: مسيرهاي شرق به شمال، شرق به جنوب و مسيرهايي كه از غرب به جنوب غرب و شمال منتهي مي شود، ترجيحا به صورت پلكاني در مراحل بعدي به تدريج باز خواهد شد.
وي از تدوين يك خط اضطرار در داخل تونل رسالت به منظور تردد خودروهاي امدادي و آتش نشان در صورت وقوع حادثه در داخل تونل رسالت خبر داد و گفت: اگر خودرويي در داخل تونل به دليل نقص فني مجبور به توقف شد بايد حتما راننده،خودرو خود را در منتهي اليه سمت راست تونل متوقف كرده تا خودروهاي امدادي هرچه سريع تر بتوانند با تردد در خط اضطرار، خود را به خودروي مورد نظر رسانده و آن را سريعا به خارج از تونل انتقال دهند.
تشكري هاشمي تاكيد كرد: به جز در مواقع ضروري، خودروها در شرايط عادي مجاز به تردد و يا توقف در داخل خط اضطرار نبوده و اين خط فقط براي تردد خودروهاي امدادي در نظر گرفته شده است.
وي حداكثر سرعت مجاز در داخل تونل را 50 كيلومتر در ساعت اعلام كرد و گفت: به رغم اينكه حداكثر سرعت در بزرگراه 80 كيلومتر است اما خودروهاي عبوري بايد قبل از ورود به داخل تونل سرعت خود را به گونه اي تنظيم كنند كه از 50كيلومتر در ساعت فراتر نرود.
تشكري هاشمي با بيان اينكه چون خطوط داخل تونل خطوط ممتد هستند، بنابراين سبقت گرفتن خودروها در داخل تونل ممنوع است، تصريح كرد: عبور خودروهاي سنگين مانند كاميون، كاميونت،همچنين وانت بارها و موتورسيكلت و دوچرخه در داخل تونل ممنوع بوده و بايد اين وسايل نقليه براي تردد از مسيرهاي جايگزين استفاده كنند.
معاون حمل و نقل و ترافيك شهرداري تهران، ساعت فعاليت تونل رسالت را در حال حاضر از ساعت 6 صبح تا 22 شب اعلام كرد و افزود: تا زماني كه شهروندان بيشتر با نحوه رانندگي و چگونگي تردد در داخل تونل آشنا شوند، قرار شده تردد خودروها فقط از ساعت 6 صبح تا 22 انجام شود تا اينكه به تدريج و در آينده بسيار نزديك تردد خودروها در اين تونل به صورت 24 ساعته امكان پذير باشد.
تشكري  هاشمي با اشاره به نصب تجهيزات هوشمند و سنسورهاي اطلاع دهنده در هنگام وقوع حريق و حوادث ديگر در داخل تونل تصريح كرد: علاوه بر نصب دوربين هاي نظارت تصويري كه به صورت هوشمند نحوه تردد خودروها در داخل تونل و وضعيت ترافيك را از مركز كنترل ترافيك هدايت مي كنند،عوامل و نيروهاي راهنمايي و رانندگي نيز در بخش ويژه اي كه به همين منظور اختصاص يافته مستقر بوده و به صورت ملموس تخلفات احتمالي رانندگان در داخل تونل را شناسايي و با متخلفان برخورد خواهند كرد.
به گفته معاون حمل و نقل و ترافيك شهرداري تهران، از آنجا كه سرعت امدادرساني در داخل تونل در مواقع اضطرار بسيار حائز اهميت است، اكيپي از نيروهاي اورژانس و آتش نشاني در محل ويژه اي در نزديك تونل مستقر هستند.