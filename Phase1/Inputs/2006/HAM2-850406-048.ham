صادرات صوري،يك درصد كالاهاي صادراتي غيرنفتي را تشكيل مي دهد
گروه اقتصادي- به منظور ايجاد انگيزه بيشتر در صادركنندگان كالا اعمال سياست هاي تشويقي پرداخت تسهيلات و جوايز صادراتي به صادركنندگان كالاهاي غيرنفتي از چند سال پيش آغاز شده است. با ناصر ابراهيمي مدير كل دفتر صادرات گمرك ايران پيرامون علل صادرات صوري كالا و اقدامات گمرك و ساير دستگاههاي ذي ربط گفت وگو كرده ايم.
***
*چه عواملي موجب شكل گيري صادرات صوري كالا در گمركات كشور مي شود؟
- از آنجا كه در ازاي پروانه هاي صادراتي، دولت تسهيلاتي مانند جوايز صادراتي 3درصدي و اجازه ورود كالا معادل ميزان كالاي صادر شده را براي حمايت و تشويق صادرات غيرنفتي در نظر گرفته است اين عوامل موجب شده تا احتمال لحاظ شدن ارزش بالا در كالاهاي صادراتي توسط برخي صادركنندگان براي استفاده از تسهيلات وجود داشته باشد. به نحوي كه اكنون يكي از چالش هاي مهم گمركات كشور در امر صادرات جلوگيري از صادرات صوري است گرچه صادركنندگاني كه اقدام به صادرات صوري كالا مي نمايند 3 درصد صادركنندگان را شامل شده و اكثر صادركنندگان تجار معتبري هستند كه سوابق خود را در گمرك با اين گونه اقدامات خدشه دار نمي كنند اما بعضي افراد در صادرات حدود 5 هزار قلم كالاي صادراتي موجود برخي كالاها با ارزش بالا را انتخاب و كالاهاي مشابه را با ارزش گذاري غيرواقعي يا تخلف در وزن براي استفاده از مشوق هاي صادراتي صادر مي كنند.از آنجا كه گمرك دستورالعمل كلي براي كاهش هزينه صادرات مبني بر انجام حداقل بازرسي دارد اين صادركنندگان با سوءاستفاده، اقدام به صادرات صوري كالا مي كنند.
* آيا با ارزش گذاري واقعي كالاهاي صادراتي امكان جلوگيري از صادرات صوري وجود ندارد؟
- ارزش گذاري كالاهاي صادراتي توسط كميسيون قيمت گذاري مستقر در سازمان توسعه تجارت ايران صورت مي گيرد و ارزش كالاها ثابت است. در اين كميسيون نمايندگان گمرك، سازمان توسعه تجارت و وزارتخانه ذي ربط حضور دارند. گرچه كالاهاي صادراتي ارزش ثابت دارند اما برخي صادركنندگان با استفاده از اسامي مشابه اقدام به صادرات صوري كالا مي كنند مثلاً ارزش صادراتي الياف در گمرك مشخص است اما اين صادركنندگان الياف داراي ارزش پايين تر را به جاي اليافي كه ارزش بالاتري دارند صادر مي كنند. وظيفه گمرك جلوگيري از اين تخلف است اما از آنجا كه براساس دستورالعمل مذكور گمرك تلاش دارد تا با تخليه و بارگيري حداقل، نوع بسته بندي كالاهاي صادراتي به هم نخورده و هزينه ها كاهش يابد، اكنون بيشتر صادركنندگان صوري كالا براي گمرك شناخته شده هستند.
* ميزان صادرات صوري كالا چقدر است و چه نوع كالاهايي را در بر مي گيرد؟
- گرچه ميزان صادرات صوري كالا رقم چندان بالايي را تشكيل نمي دهد اما از آنجا كه اين كار موجب ايجاد چالش، تضاد و ايستايي بين گمرك و صادركننده مي شود تأثير منفي در صادرات خواهد داشت. آمار دقيقي از ميزان صادرات صوري كالا وجود ندارد اما حدود يك درصد كالاهاي صادراتي را در بر مي گيرد. اهميت موضوع جلوگيري از گسترش صادرات صوري كالا است تا زمينه هاي جديدي براي انجام اين كار شكل بگيرد. در برخي كالاهاي صنعتي، الياف، پوشاك، گل و گياه و... صادرات صوري وجود داشته و صادركنندگان در قيمت و ارزش گذاري كالا تخلف كرده اند.
* چه راهكارهايي براي مقابله با صادرات صوري كالا در گمرك مورد توجه قرار گرفته است؟
- گمرك براي جلوگيري از صادرات صوري كالا فرايند ارزش گذاري كالاها را تصحيح نموده چرا كه قبلاً امكان جعل و دستكاري اسناد و ارزش گذاري كالاهاي صادراتي وجود داشت كه گمرك با هولوگرام كردن پروانه هاي صادراتي اين احتمال را از بين برده است. از سوي ديگر از آنجا كه گمرك با سازمان توسعه تجارت ارتباط نزديكي دارد صادركنندگان صوري كالا را از دريافت تسهيلات صادرات كالا محروم مي كنند، همچنين گمرك براي جلوگيري از هر نوع سوءاستفاده، تشريفات گمركي بعضي از كالاها نظير پسته، زعفران، چاي، اسانس گل سرخ و... را در گمركات تخصصي كه داراي كارشناسان متخصص هستند انجام مي دهد تا نظارت بيشتري بر اقلام صادراتي صورت گرفته و ضمن افزايش صادرات، بازارهاي كالاهاي صادراتي نيز با مشكل مواجه نشود.