فرهنگي
زمان بندي حضور حجاج در رمي جمرات
ايرنا: به  منظور پيشگيري از ازدحام و هجوم يكباره زائران خانه خدا به سوي جمرات، در حج سال جاري هر يك از گروه ها در زمان معيني اين كار را انجام مي دهند.
به گزارش واحد ارتباطات خبري بعثه مقام معظم رهبري، به موجب اين برنامه زمان بندي كه از سوي دولت عربستان سعودي ارائه خواهد شد، محوطه هاي اطراف پل جمرات به گونه اي سازماندهي شده كه از تجمع و ازدحام جمعيت در آن جلوگيري مي شود.
بر اين اساس، هريك از گروه ها و كاروان ها مي بايست صرفا در زمان ها و ساعت هاي تعيين شده براي سنگ زدن به شيطان ها در محوطه جمرات حضور يابند.
روابط گردشگري ميان ايران و روماني توسعه مي يابد
گروه علمي فرهنگي گسترش گردشگري ميان ايران و روماني، موجب توسعه روابط فرهنگي و اجتماعي دو كشور خواهد بود.
وزيرمختار و قائم مقام سفارت روماني در تهران كه به مناسبت سالگرد روز ملي كشور خود(اول دسامبر دهم آذر)در گفت وگو با خبرنگاران شركت كرده بود، افزود: با اين كه حجم مبادلات بازرگاني ايران و روماني در سال جاري در مقايسه با سال گذشته با افزايش بيش از چهار برابر به 252 ميليون دلار بالغ گرديده است، ولي برقراري قراردادهاي گردشگري اهميت بسياري دارد.
ميرچئاهاش گفت: با امضاي تفاهم نامه گردشگري ميان دو كشور و راه اندازي سفرهاي انبوه با تورهاي گردشگري روابط دوستانه دو كشور رونق بيشتري خواهد يافت.
تپه هگمتانه حاوي يك محوطه بزرگ اشكاني است
ايسنا: هيات كاوش  باستان شناسي تپه هگمتانه در ادامه كاوش هاي اين تپه باستاني پس از لايه دوره اشكاني به خاك بكر رسيد.
مسعود آذرنوش با بيان اين مطلب، افزود: يافته هاي اخير در تپه هگمتانه و وجود تابوت هاي اشكاني در اطراف اين تپه باستاني و در سطح شهر همدان، اين واقعيت را روشن تر مي كنند كه تپه  هگمتانه حاوي يك محوطه بزرگ اشكاني است. وي گفت: به احتمال زياد شهري كه در كاوش هاي دكتر صراف نمايان شده، يك شهر اشكاني بوده است و دليل اين مدعا به دست آمدن لايه هاي اشكاني زير لايه هاي رسوبي در كاوش هاي اخير تپه هگمتانه است.
قدمت ابيانه به دوره ساسانيان رسيد
گروه علمي فرهنگي- حفر چند گمانه در روستاي تاريخي ابيانه از سوي هيات باستان شناسي به سرپرستي رحيم سلامتي منجر به كشف آثار سفالي و ديواره هاي خشتي از دوره ساسانيان شد.
به گزارش روابط عمومي پژوهشگاه ميراث فرهنگي، عظيمه رياحي دهكردي مدير پايگاه ميراث فرهنگي و گردشگري روستاي تاريخي ابيانه با اعلام اين خبر گفت: اين كشف باب جديدي را در مورد تاريخ منطقه و روشن تر شدن پيشينه زيست آن گشوده است.به گفته وي آثار و شواهد به دست آمده مربوط به دوره ساسانيان بيانگر آن است كه اين منطقه در دوره ياد شده محل اسكان بوده است.
رياحي با اشاره به شواهد علمي به دست آمده از پژوهش صورت گرفته در دره برزرود كه گمان مي رود در تحقيقات بعدي به تاريخ ديرينه تري بينجامد اظهار داشت: به طور قطع شواهد و مدارك به دست آمده بر مسير فعاليت هاي پژوهشي- تحقيقاتي پايگاه تاثير مثبتي خواهد گذاشت.