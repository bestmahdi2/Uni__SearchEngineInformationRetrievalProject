درخواست نماينده دادستان
صحنه جنايت را بازسازي كنيد
گروه حوادث - مهديه مصطفايي: نماينده دادستان و وكيل اولياي دم پرونده همسركشي در فيروزكوه از قضات شعبه 71 دادگاه كيفري استان خواستند براي روشن شدن ماجرا، دستور بازسازي صحنه را صادر كنند.
به گزارش همشهري، در اين پرونده مرد جواني به نام حميد متهم است كه بهمن ماه 83 همسر 30 ساله خود به نام سولماز را در خانه شان در فيروزكوه به قتل رسانده است.
موضوع اين حادثه در پي تماس تلفني مأموران حراست بيمارستاني در فيروز كوه به اطلاع پليس رسيد. با حضور مأموران انتظامي در بيمارستان آنها در بررسي هاي مقدماتي خود متوجه شيارهايي روي گردن زن جوان شدند از آن جايي كه احتمال مي رفت وي به قتل رسيده باشد كارآگاهان پليس در نخستين اقدام شوهر وي را بازداشت كردند. اما وي در بازجويي مقدماتي مدعي شد، همسرش خودكشي كرده و در توضيح ماجرا گفت: صبح روز حادثه به خاطر برخي اختلافات خانوادگي با همسرم درگير شدم و با عصبانيت بر سر كار رفته اما وقتي برگشتم متوجه شدم وي خودش را دار زده است. پليس در ادامه تحقيقات خود از اولياي دم متوجه شد سولماز و همسرش اختلاف داشته اند كه حميد بارها او را تهديد به مرگ كرده بود. در تمام مراحل تحقيق و بازجويي حميد به قتل همسرش اعتراف نكرد اما در توضيح ماجرا  دچار تناقض گويي شد.
وي در نخستين جلسه محاكمه اش به اتهام قتل عمدي محاكمه شد و ضمن رد اتهام وارده گفت: من او را نكشتم. صبح روز حادثه بعد از خروج از خانه همكارم تلفن كرد و گفت به خاطر بدي آب و هوا، كار ساعت 9 صبح شروع مي شود. بنابراين به خانه بازگشتم. همين كه در حياط را باز كردم متوجه قبض تلفن كه مبلغ 28 هزار تومان بود، شدم. عصباني بالا رفتم و به خاطر اين ماجرا درگير شديم. لحظاتي بعد از خانه خارج شدم. ظهر وقتي از محل كار برگشتم سولماز را سر خيابان ديدم كه براي پرداخت پول تلفن بيرون آمده بود. قبض را از او گرفتم و به بانك رفتم. اما وقتي برگشتم صداي گريه دخترم را داخل راهرو شنيدم. به طبقه دوم كه رسيدم همسرم را ديدم كه خود را حلق آويز كرده بود.
پس از پايان نخستين محاكمه، قضات شعبه 71 دادگاه كيفري استان، حميد را با توجه به اعترافاتش از اتهام قتل تبرئه كردند اما حكم صادره از سوي قضات ديوان عالي كشور نقض شد.
آنچه در دادگاه گذشت
صبح ديروز اين متهم جوان براي دومين بار در شعبه 71 دادگاه كيفري با حضور پنج قاضي محاكمه شد در اين جلسه قاضي رضوانفر به عنوان نماينده دادستان در ابتداي جلسه دادگاه بيان داشت: با توجه به اينكه پزشكي قانوني شيارهاي موجود بر روي گردن مقتول را با گره هاي طناب منطبق ندانسته و متهم به اين سئوال كه اگر همسرت خودكشي كرده، چرا طنابي كه در انتهاي گردن مقتول وجود داشت آثاري را ايجاد نكرده است، پاسخ نداد، بنابراين، اين احتمال وجود دارد كه وي قاتل همسرش باشد و از دادگاه تقاضا دارم با حضور قضات پرونده و متهم در محل كشف جسد حضور يابند و متهم مجدداً صحنه را بازسازي كند. به گفته وي پزشكي قانوني در نظريه ديگري بيان كرده است كه سولماز قبل از حلق آويز شدن توسط سم يا مواد بيهوش كننده اي بي حال شده و سپس به دار آويخته شده است.
در ادامه جلسه محاكمه وكيل اولياي دم نيز با حضور در جايگاه، ضمن درخواست تحقيق بيشتر در خصوص پرونده از دادگاه خواستند تيم سه  نفره اي از پزشكان متخصص در خصوص ويژگي حلق آويزي مقتول نظريه اي را به دادگاه ارائه دهند. از طرفي از دادگاه درخواست بازسازي صحنه قتل را كردند تا شواهد درباره مرگ مشكوك سولماز مورد بررسي قرار گيرد.