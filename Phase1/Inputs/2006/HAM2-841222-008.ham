درمانگاه
قندي كه حل نمي شود
معصومه شرافتي- ديابت يك اختلال هورموني است كه سبب بروز مشكلاتي در كليه، پاها، چشم ها، قلب، اعصاب و سيستم جريان خون مي شود و چنانچه اين عوارض درمان نشوند موجب نارسايي كليوي، قطع اندام، كوري و سكته مغزي مي شود.شايد علت افزايش موارد ديابت طولاني شدن عمر، چاقي و شيوه زندگي غيرفعال امروزي باشد.
ديابت نوع 1: براي كنترل قند خون افراد مبتلا به اين نوع ديابت، تزريق انسولين ضروري است و بدون آن مرگ بيمار حتمي مي شود. در ديابت نوع 1 يا ديابت وابسته به انسولين سلول هاي پانكراس كه وظيفه توليد انسولين را بر عهده دارند خراب مي شوند. در اين نوع ديابت انسولين بسيار كم و يا در حد صفر است و به همين علت به خصوص در بالغين و كودكان مشكلات فراواني ديده مي شود. اين افراد با تزريق مرتب انسولين و يا كاهش پمپ انسولين در زير پوست، ميزان انسولين خون را تنظيم مي كنند. از آنجا كه ممكن است طي فرآيند هضم غذا، انسولين از بين برود، اين هورمون به شكل خوراكي تنظيم نمي شود.
نشانه هاي ديابت نوع 1:ديابت نوع 1 معمولاً ناگهاني ظاهر شده و علايم و نشانه هاي آن عبارتند از ميزان بالاي قند خون، ميزان بالاي قند در ادرار، تكرر ادرار(در كودكان به شكل شب ادراري)، گرسنگي زياد، تشنگي زياد، كاهش وزن شديد، خستگي و ضعف، اختلالات خلقي، تهوع و استفراغ.اگرچه مداركي دال بر ارثي بودن اين بيماري وجود دارد اما علت اصلي آن هنوز ناشناخته است. ميزان قند خون با تزريق انسولين، ورزش منظم و رژيم غذايي در حد طبيعي حفظ مي شود و با آزمايشات قند و ادرار كنترل مي شود.
ديابت نوع 2: رايج ترين شكل ديابت، ديابت نوع 2 است كه به آن تيپ غيروابسته به انسولين نيز مي گويند. بيش از يك ميليون نفر در دنيا از اين بيماري رنج مي برند. اين نوع ديابت معمولاً در افراد چاق و يا سنين بالاي 45 سال ديده مي شود. در اين بيماري انسولين به مقدار كافي توليد نشده و يا به درستي استفاده نمي شود.همانند ديابت نوع يك فاكتورهايي نظير چاقي مي توانند محركي براي شروع بيماري باشند.
علايم:اين بيماري معمولاً به آرامي پيشرفت مي كند. بيشتر افراد مبتلا تشنگي زياد و تكرر ادرار دارند. همچنين اكثراً علايمي نظير خستگي، بي قراري و تهوع دارند. گاهاً افزايش اشتها به همراه كاهش وزن ديده مي شود.نشانه هاي بيماري ممكن است آن قدر خفيف باشد كه توجهي به آن نشده و يا با مشكلات مربوط به افزايش سن اشتباه شود.
آينده ديابت نوع 2:ديابت نوع دو با تنظيم ميزان قند خون نزديك به مقدار طبيعي كنترل مي شود كه اين مهم تنها با ورزش منظم و رژيم امكان پذير است. در افراد چاق كاهش وزن كمك مؤثري به تنظيم قند خون در محدوده طبيعي مي كند.
www. bbc news.com