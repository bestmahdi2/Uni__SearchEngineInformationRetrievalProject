عبور از خطوط قرمز ناجا با برخورد قاطع همراه است
مهر: فرمانده نيروي انتظامي گفت كه با اخلال گران نظم عمومي و افرادي كه به بهانه مراسم پايان سال و چهارشنبه سوري خطوط قرمز ناجا را ناديده گرفته و اسباب ناامني را براي شهروندان فراهم كنند، برخورد قاطع و شديد مي شود.
سردار اسماعيل احمدي مقدم گفت: بر اساس نظر شوراي امنيت كشور، نحوه برگزاري مراسم چهارشنبه آخر سال در هر شهرستان را مسئولان محلي با توجه به مقتضيات و شرايط منطقه تعيين و اعمال مي كنند.
فرمانده نيروي انتظامي كشور با تأكيد بر اينكه اين نيرو عبور از دو خط قرمز را برنتابيده و با متخلفان برخورد خواهد شد، اضافه كرد: خط قرمز نخست خطرآفريني براي جوانان و نوجوانان از طريق عرضه يا فروش مواد منفجره و محترقه خطرناك است و خط قرمز ديگر نيز ايجاد مزاحمت براي ديگران به بهانه شادي كردن است، لذا طي هماهنگي با دستگاه قضايي و وزارت اطلاعات برخورد با اين دو گروه در دستور كار ناجا قرارگرفته است.