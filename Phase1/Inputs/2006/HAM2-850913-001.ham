بيست وپنجمين جشنواره فيلم در سايه شايعه تعويض  معاونت سينمايي برگزار مي شود
پر رنگ شدن مديران دولتي در هيأت انتخاب فيلم فجر
حضور 4 مدير دولتي و 2 سينماگر دفاع مقدس در ميان اعضاي هيأت انتخاب فيلم هاي بخش مسابقه جشنواره فجر، از تلاش رضا داد براي برگزاري جشنواره اي با حداقل تنش و دردسر خبر مي دهد صحنه اي از اخراجي ها - ساخته مسعود ده نمكي
گروه ادب وهنر اعضاي هيأت انتخاب فيلم هاي جشنواره فجر در حالي معرفي شدند كه شايعه تعويض معاونت سينمايي، همچنان در محافل سينمايي به گوش مي رسد؛ شايعه اي كه با وجود انتشارش در برخي رسانه ها، هنوز واكنشي را از سوي مديران سينما به دنبال نداشته است.
بيست وپنجمين جشنواره فيلم فجر در چنين شرايطي، كار خود را آغاز مي كند. عليرضا رضاداد- مديرعامل بنياد سينمايي فارابي و دبير جشنواره- هيأت انتخاب را با توجه به وضعيت موجود، انتخاب كرده است. شايد به همين خاطر است كه در فهرست اعضاي هيأت انتخاب، مديران دولتي حضور پررنگي دارند.
امسال قرار است حسين كرمي(مدير شبكه4 سيما)، مجتبي مشيري(مديركل بازرگاني سيما)محمدحسين نيرومند(مشاور هنري وزير ارشاد)و مجيدرضابالا(مشاور فرهنگي معاون امور سينمايي و معاون فرهنگي بنياد فارابي)در كنار چهار كارگردان و يك منتقد و مدرس سينما، فيلم هاي جشنواره را انتخاب كنند. انتخاب فيلم هاي مناسب حضور در جشنواره، گلوگاه حساسي است كه مي تواند جلوي بسياري از التهابات احتمالي را بگيرد؛ به خصوص اين كه در ميان سينماگران عضو هيأت انتخاب هم چهره هايي چون جمال شورجه و حسن برزيده به چشم مي خورند كه به عنوان كارگردانان سينماي دفاع مقدس شهرت دارند.
با چنين تركيب هيأت داوران، خيال برگزاركنندگان جشنواره تا حد زيادي مي تواند راحت باشد. اين به واقع، تدبيري است براي اين كه جشنواره به جاي اينكه موفقيت مديران سينما را متزلزل كند، به تقويت جايگاه آنها بپردازد.
اين فقط يك سوي ماجراست، چون راه نيافتن برخي فيلم ها به بخش مسابقه، خود مي تواند محملي براي جنجال هاي رسانه اي باشد. بيست وپنجمين جشنواره فيلم فجر در حالي اولين مرحله داوري اش را برگزار مي كند كه سينماگران انتظار دارند در قضاوت، مصلحت انديشي صورت نگيرد؛ چنان كه محمدرضا اعلامي- فيلمساز- در گفت وگويي با ايسنا مي گويد: نگاه تك بعدي و مصلحت انديشي، آفت اصلي در داوري است.همچنين برگزاري جشنواره اي پررونق در مرحله اول، نيازمند حضور آثاري شاخص و ارزشمند است. در بزنگاه حساس انتخاب فيلم ها، بايد اين نكته را هم لحاظ داشت كه با حضور چهره هاي معتبر به گرماي جشنواره هم افزوده خواهد شد.در روزهاي پرالتهاب سينما، جشنواره فجر مي تواند سند حقانيت سينماي ايران باشد.