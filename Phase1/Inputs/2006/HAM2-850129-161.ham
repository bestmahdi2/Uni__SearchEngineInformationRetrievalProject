مجري پروژه خبر داد:
سالانه 180 ميليارد تومان صرفه جويي سوخت، پيامد گشايش تونل رسالت
گروه شهرياسدالله افلاكي:با گشايش تونل رسالت، روزانه 500 ميليون تومان در مصرف سوخت صرفه جويي مي شود.
مهندس سيدرضا ميرصادقي، مجري پروژه تونل رسالت در گفت وگو با همشهري افزود: اين پروژه كه عمليات اجرايي آن ارديبهشت 76 آغاز شده به رغم همه فراز و نشيب هايش، 78روز ديگر به بهره برداري مي رسد و بدين ترتيب دو محور ارتباطي شرق و غرب تهران يعني بزرگراه رسالت و بزرگراه حكيم از اين طريق به هم متصل خواهند شد و افتتاح اين پروژه افزون بر صرفه جويي فراوان در وقت شهروندان، تأثير قابل توجهي در ترددهاي شهري نيز خواهند داشت.
وي با اشاره به اينكه اين پروژه از تمامي مشخصه هاي شهري برخوردار است، در خصوص روند اجرايي آن گفت: در حال حاضر كل عمليات خاكبرداري و همچنين بتن ريزي كف به پايان رسيده و از سوي ديگر تأسيسات الكتريكال تونل 70 درصد پيشرفت فيزيكي داشته است.
صادقي با اشاره به اينكه تمامي استانداردهاي جهاني در ساخت و احداث تونل و نصب تأسيسات آن رعايت شده، خاطرنشان ساخت: از آنجايي كه تأسيسات مكانيكي تونل بسيار بحث برانگيز بوده، حدود 50 جت فن از كشور اسپانيا خريداري شده كه ظرف 25 روز آينده وارد كشور و تا قبل از نيمه دوم تيرماه با همكاري دو گروه مشاور نصب مي شود.
به گفته وي تجهيزات مربوط به عمليات كنترل ترافيك نيز در حال نصب است ضمن آن كه به طور همزمان دره نظامي گنجوي در حال پاكسازي است و تلاش مي شود تا يك هفته پيش از افتتاح تونل، عمليات سيويل پروژه به طور كامل به اتمام برسد.
خبرنگار ما به نقل از مجري پروژه تونل رسالت مي نويسد: تونل دو قلوي رسالت به طول 815 متر كه اصطلاحاً به آن تونل بلند اطلاق مي شود در فاصله 4 متري از هم احداث شده و به فاصله هر 120 متر با يك كريدور به هم وصل مي شود واز همين رو براي افزايش ضريب ايمني درهاي اين كريدورها ضد آتش بوده و نسبت به يكديگر ايزوله است.
به گفته صادقي در اين تونل افزون بر نصب سيستم تهويه قوي و روشنايي، تجهيزات كامل اطفاي حريق همراه با سيستم هاي هشداردهنده و نيز تجهيزات ايمني ترافيك و دوربين هاي مدار بسته نصب شده كه اين تجهيزات ايمني عبور و مرور شهروندان را در حد استاندارد جهاني تأمين مي كند.