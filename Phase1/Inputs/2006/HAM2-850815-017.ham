دلايل صعود سهام داروسازان
گروه بورس- چرا سهام گروه دارويي در حال افزايش است؟؛ اين پرسشي است كه در روزهاي اخير، ذهن فعالان بازار را به خود مشغول كرده است.
بررسي هاي همشهري از روند صعودي قيمت سهام دارويي نشان مي دهد، افزايش توجه فعالان بازار به سهام داروسازان از آغاز پاييز رو به افزايش بوده كه به نظر مي رسد يكي از دلايل گرايش بازار به سهام دارو، شائبه به وجودآمدن تحولات سياسي- اقتصادي در آينده باشد.
كارشناسان معتقدند، وقوع برخي تحولات سياسي و اقتصادي در ابعاد بين المللي و هرگونه تحريم احتمالي، تأثير خاصي بر سهام شركت هاي داروسازي فعال در بورس تهران بر جاي نخواهد گذاشت.
اگر چه توليد بيشتر اقلام دارويي به واردات مواد اوليه محصولات دارويي وابسته است، اما بر اساس قراين و قواعد بين المللي، در صورت بروز هرگونه تحريم اقتصادي، اين تحريم ها از سوي جامعه  بين الملل شامل اقلام دارويي و غذايي نخواهد شد و اين شركت ها همچنان از حاشيه سود مناسبي برخوردار خواهند بود. حرفه اي هاي بازار سهام با چنين پيش زمينه  اي مي گويند: در صورت اعمال هرگونه تحريم عليه ايران، به سود آوري شركت هاي داروسازي، خللي وارد نخواهد شد.
به گفته كارشناسان، اين موضوع، زمينه اوليه توجه بازار به سوي سهام شركت هاي داروسازي است. بازار سهام با آگاهي و شناسايي اين عامل در سهام دارو، حركت خود را براي خريد سهام اين شركت ها افزايش داده است. اين در حالي است كه در شرايط ركود و نبود اطمينان نسبت به آينده، سهامداراني كه از تجربه بيشتري برخوردار هستند به سهامي روي خواهند آورد كه از ارزش بازار كمتري برخوردار هستند، زيرا افزايش يا كاهش قيمت سهامي كه از حجم سرمايه كمتري برخوردار هستند به نسبت شركت هاي بزرگ تر بسيار آسان تر است و شركت هاي گروه داروسازي عمدتاً  به دليل حجم سرمايه  اندكشان در اين دسته قرار مي گيرند.
آن طور كه فعالان بازار مي گويند، شركت هايي كه از تنوع محصولات بيشتري در گروه دارو برخوردارند، وضعيت مناسب تري در بازار سهام دارند. به طور مثال شركت داروسازي اكسير به نسبت شركت داروسازي ابوريحان، از تنوع محصولات بيشتري برخوردار است و اين موضوع، ميزان حاشيه سود اين شركت را افزايش مي دهد.
از سوي ديگر آن دسته از شركت هاي داروسازي كه خود داراي سيستم يا شركت توزيع محصولات هستند، از وضعيت بهتري در بازار سهام برخوردارند زيرا در حال حاضر روند عرضه و تقاضاي بازار را شركت هاي توزيع كننده محصولات دارويي شكل مي دهند. به اين ترتيب شركت هاي مزبور نبض بازار را در اختيار گرفته اند كه اين موضوع به عاملي مثبت در بازار سهام تبديل شده است.