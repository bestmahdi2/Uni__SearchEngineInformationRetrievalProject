تيم ملي و اميد اوكراين در تهران
نگاه كلان فدراسيون به تيم هاي ملي فوتبال
گروه ورزشي: دهم اسفندماه تيم ملي اوكراين به ايران مي آيد.
اين دعوت و برنامه ريزي براي فوتبال پرتب و تاب ما مي تواند نشانه گذاري هاي خوبي باشد. اهميت حضور اوكراين در تهران نه به دليل مسايل كيفي يا برتري فوتبال اين كشور است، چه بسا تيم ما در مجموع نسبت به حريف به برتري هايي هم رسيده باشد. تيم ما سال گذشته در كي يف موفق شد اوكراين را شكست دهد. تيم ملي اوكراين در بازي هاي مقدماتي جام جهاني يكي از موفق ترين تيم هاي صعودكننده بود. حضور اولگ بلوخين بازيكن برجسته دهه هفتاد اتحاد جماهير شوروي در مقام مربي تيم و شوچنكو ستاره برجسته ميلان از عاملان مهم موفقيت اين كشور در بازي هاي مقدماتي بودند. اوكراين در بين كشورهاي استقلال يافته نسبت به بقيه از موقعيت بهتري برخوردار است. با علم به اينكه روسيه از رسيدن به جام جهاني 2006 بازماند،  صعود اوكراين را بايد از جهات مختلف با اهميت دانست و انتخاب اين حريف براي فوتبال ما، حركت سنجيده و درخور توجهي است كه مي تواند مسير ما را تا جام جهاني هموار و تيم ملي را به دستاوردهاي خوبي برساند. نكته مهم در اين دعوت كه شايد براي اولين بار اتفاق مي افتد، همراه شدن تيم اميد اوكراين است كه قرار است با تيم اميد كشورمان روبه رو شود. اين برنامه با نگاه پشتوانه سازي براي تيم ملي و توجه به تيم اميد و همسان نگري تيم هاي ملي مي تواند بدعت خوبي باشد تا هر دو تيم ملي و اميد را موازي با هم پيش ببريم. اين برنامه را اكثر كشورهاي اروپايي چندسالي است كه اجرا مي كنند، حتي يوفا مسابقات زير 21 ساله هاي خود را قبل از بازي  هاي بزرگسالان انجام مي دهد.
فدراسيون فوتبال كشورمان استراتژي خود را ترسيم مي كند و نگاهش را نسبت به برنامه هاي تيم ملي وسيع تر مي كند. درواقع اعتماد و اطمينان به ماندن و داشتن برنامه درازمدت، فوتبال ما را از حالت تزلزل مديريتي و برنامه ريزي كلان بيرون مي آورد و يك سيستم ماندگار را رسم خواهد كرد تا به آينده تنها رشته مهم، فراگير و مردمي اميدوار شويم. حضور اوكراين براي تيم ملي فوتبال ما ازنظر فني و نوعي تقابل فيزيكي نيزمفيد واقع خواهد افتاد و برانكو مي تواند بهترين بهره برداري را از اين ديدار داشته باشد و سيموئز نيز مي تواند براي تيم اميد ما به معيارهاي تازه اي دست پيدا كند اين هماهنگي و همسونگري در تيم هاي ملي و اميد، فرايند حركتي است كه فوتبال را از بلاتكليفي برنامه ها بيرون مي آورد و به آن جان مي بخشد.