مردم، بخشي از معماري سينما آزادي مي شوند
پايگاه اطلاع رساني شهرسازي و معماري: طرح بازسازي سينما آزادي توسط شركت مهندسان مشاور توان، از ميان صدها طرح ارائه شده برگزيده شد.
«بابك شكوفي» طراح اين پروژه در اين باره گفت: «طرح اوليه بازسازي سينما آزادي بر مبناي الحاق زمين شرقي مجاور سينما آزادي شكل گرفت كه به دليل تعدد ورثه به تملك شهرداري در نيامد.»وي افزود: «بر مبناي گفته شده زمين كوچك تر شد و طرحي متناسب با زمين فعلي كه كنار خيابان شهيد بهشتي است در نظر گرفته شد كه متراژ زمين فعلي نسبت به زمين سابق سينما آزادي هشت متر هم بايد عقب نشيني كند.»
به گفته شكوفي اين سينما در قالب مجموعه اي چند عملكردي با رويكردهاي متفاوت ساخته مي شود كه مجموعه اي فرهنگي _ تجاري، شامل 5 سالن نمايش(يك سالن بزرگ 700 نفره و چهار سالن 200 نفره)، واحدهاي خدماتي، فرهنگي، ورزشي، تجاري، اداري و پاركينگ در ساختمان مجاور است كه در تلفيق با عملكردهاي مختلف شهري قرار مي گيرد. شكوفي به نقش شهروندان به عنوان بخشي از معماري اين مجسمه شهري اشاره كرد و گفت: «شهروندان به عنوان بيننده معماري اين بار خود بخشي از معماري مي شوند؛ بدين ترتيب كه شهروندان، فعاليت ها و حتي خروج آنها از سالن نمايش و حركت به سمت خيابان از طريق پوسته هاي شفاف و بيروني مجموعه به وضوح از منظر خيابان ديده مي شوند. بنابراين به لحاظ تنوع در نما، ما همواره نماي متغيري را شاهد هستيم.»وي با تاكيد بر سيستم نوري ويژه اين مجموعه گفت: «مراجعين از يك سلسله مراتب نوري و شفافيتي عبور مي كنند؛ بدين ترتيب كه از فضاهاي شفاف كه پله هاي برقي تعبيه شده در جعبه هاي شيشه اي است عبور كرده و بعد از عبور از اين احجام كاملا شفاف وارد فضاهاي نيمه شفاف مثل كافي شاپ ها شده و در آخر وارد محيط صد در صد كدر سالن هاي سينما مي شوند.»