راك،پشت دوربين سينما
گروه ادب و هنر: كريس راك دومين فيلم سينمايي خود در مقام كارگردان را جلوي دوربين مي برد. اين فيلم كمدي «فكر مي كنم همسرم را دوست دارم» نام دارد و اواسط ماه آينده در نيويورك جلوي دوربين مي رود.
به نوشته خبرگزاري رويتر، قبل از اين قرار بود راك فقط بازيگر فيلم باشد و چارلز استون آن را كارگرداني كند. اما اختلاف عقيده او با شركت سازنده فيلم(فوكس سرچلايت)باعث شد كه وي از اين پروژه كنار گذاشته شود. «فكر مي كنم همسرم را دوست دارم» نسخه دوباره سازي شده يك كمدي فرانسوي به نام «چلوئه در بعدازظهر»(1972)اثر اريك رومر است.
در فيلم كريس راك در نقش مردي به نام ريچارد كوپر بازي مي كند كه در حرفه خود آدم موفقي است. او با جواني به نام برندا(با بازي جينا تورس)ازدواج مي كند. آنها كه داراي يك دختر هستند، زندگي آرامي دارند تا اين كه كاراكتر كري واشنگتن كه همكلاسي قديمي راك است،  وارد ماجراهاي فيلم مي شود، حضور اين كاراكتر كل زندگي ريچارد كوپر را به هم مي ريزد. فيلمنامه فيلم را خود كريس راك نوشته است.
اين كمدين سياهپوست(كه سال قبل مجري مراسم اسكار بود و اجراي او در اين مراسم با واكنش ها و اعتراضاتي روبه رو شد)قبل از اين در سال 2003 فيلم كمدي «مسئول دولت» را كارگرداني و بازي كرد كه موفقيت مالي و انتقادي به همراه نداشت. در اين فيلم برمن مك با او همبازي بود.