گفت وگوي امروز
زيرساخت انتقال پروازها به فرودگاه امام فراهم نيست
گروه اقتصادي - پس از آغاز به كار فرودگاه امام خميني(ره)كه با فراز و نشيب هاي بسياري همراه بود انجام برخي پروازها از اين فرودگاه مورد توجه قرار گرفت و در ادامه مقرر شد پروازهاي خارجي به اين فرودگاه منتقل شود اين در حالي است كه به نظر مي رسد هنوز زيرساخت هاي لازم براي انتقال همه پروازهاي خارجي به اين فرودگاه فراهم نبوده و فاز نخست فرودگاه امام با كمبود اعتبار مواجه است. از سوي ديگر برخي ايرلاين ها به دليل احداث تجهيزات مورد نياز فرودگاه امام تمايل چنداني به انتقال پروازهاي خود به فرودگاه امام ندارند اما مسئولان ذي ربط زمان هاي مختلفي را براي انتقال پروازها مطرح مي كنند.
با نصرالله منصوري شيرازي معاون خدمات فرودگاهي فرودگاه امام خميني پيرامون علل تأخير و نحوه و زمان انتقال پروازهاي خارجي به فرودگاه امام گفتگو كرده ايم.
* با وجود اعلام زمان هاي مختلف براي انتقال پروازهاي خارجي به فرودگاه امام هنوز اين كار اجرايي نشده است، روند انتقال پروازها چگونه خواهد بود؟ 
- پيش از اين برخي پروازهاي خارجي به فرودگاه امام منتقل شده است اما در شرايط كنوني شركت فرودگاهها آمادگي دارد تا برخي پروازهاي شركت هاي تك پروازي را به فرودگاه امام منتقل كند. طي جلسه اي در روزهاي آينده با اين شركت ها گفتگو خواهيم كرد تا از كمبودهاي مدنظر آنها مطلع شده و براي رفع آن برنامه ريزي كنيم. با اين روند هر زمان كه شركت هاي مذكور اعلام كنند براي انتقال پروازها آمادگي دارند شركت فرودگاهها در مهلت سه ماهه برنامه ريزي پروازي لازم را انجام مي دهد. اميدواريم بتوانيم در برنامه  زمان بندي فصل زمستان برخي پروازهاي خارجي را به فرودگاه امام منتقل كنيم. اما بايد توجه كرد كه در برخي پروازها 4 شركت هواپيمايي دخيل هستند و براي انتقال اين نوع پروازها بايد حتماً هر 4 شركت موافق باشند. براين اساس اولويت براي انتقال پروازها شركت هايي است كه پرواز به يك منطقه را انجام مي دهند و در ادامه تلاش مي كنيم تا شركت ها را براي انتقال پروازها ترتيب بندي كنيم. در اين زمينه برنامه اي را تدوين كرده ايم كه در صورت موافقت شركت هاي هواپيمايي و شركت فرودگاهها اجرايي خواهد شد.
* تاكنون چه تعداد پرواز خارجي به فرودگاه امام خميني (ره)منتقل شده و اين ميزان تا پايان سال به چه تعدادي مي رسد؟ 
- در مرحله نخست انتقال پروازهاي 3 يا 4 شركت كه تك ميسر و تك پروازي به مقاصد رم، كشورهاي آسياي جنوب شرقي و برخي مقاصد ديگر را پيشنهاد داده  ايم. براي انتقال پرواز كشورهاي اروپايي به فرودگاه امام نيز برخي شركت هاي خارجي مانند لوفت هانزا براي انتقال پروازها اعلام آمادگي كرده اند اما بايد برخي امكانات مدنظر اين شركت در فرودگاه امام فراهم شود و اين امر مي تواند آغاز انتقال اين پروازها به فرودگاه امام باشد. در ايام عيد بيش از 70 پرواز از اين فرودگاه را شاهد بوده ايم كه تأثير اين تعداد پروازها در خدمات فرودگاهي به دليل كوتاه بودن زمان ايستايي مسافر در ترمينال بسيار كوتاه است. اكنون روزانه حداقل 10 هزار مسافر از فرودگاه امام جابجا مي شوند.
* با اين روند همه پروازهاي خارجي چه زماني به فرودگاه امام منتقل خواهدشد؟
- نمي توان زمان دقيقي را براي انتقال پروازهاي خارجي به فرودگاه امام پيش بيني كرد چرا كه براي تحقق اين امر برخي موانع وجود دارد. در صورتي كه شركت هاي هواپيمايي نيز براي انتقال پروازهاي خارجي به فرودگاه امام تمايل داشته باشند بايد توجه كرد كه ايجاد زيرساخت هاي لازم براي انتقال پروازها شرط اصلي انجام اين كار است. در فاز يك فرودگاه امام با وجود صرف هزينه هاي زياد كمبودهايي وجود دارد و در صورتي كه بتوانيم فاز يك را تكميل نموده و تعهدات و بدهي فرودگاه به شركت هاي پيمانكاري را پرداخت كنيم، انتقال پروازها به فرودگاه امام از سرعت بيشتري برخوردار خواهد شد. در واقع انتقال پروازهاي خارجي به فرودگاه امام نيازمند ايجاد زيرساخت هايي است كه بايد اعتبار مورد نياز آن تأمين شود. براين اساس نمي تـوان زمان انتقال پروازها به فرودگاه امام را تعيين كرد.