عدم ارتباط حوزه هاي وزارت رفاه با وزارت بهداشت
ايسنا: معاون آموزشي وزارت بهداشت گفت: امكان ايجاد اختلال در برخي فعاليت هاي وزارت بهداشت در صورت واگذاري امور غير مرتبط وزارت رفاه به اين وزارتخانه وجود دارد.
محمدعلي محققي با بيان اين مطلب اظهار كرد: بررسي طرح ادغام وزارتخانه هاي بهداشت و رفاه از جنبه هاي مختلف قابل بررسي است كه در حال حاضر هيچ گونه ابلاغيه اي در اين خصوص به وزارت بهداشت نرسيده است. وي ادامه داد: در صورت واگذاري وزارت رفاه به وزارت بهداشت علي رغم ظرفيت هاي عظيم اين وزارتخانه، بايد امكانات مورد نياز نيز در اختيار گذاشته شود. محققي با بيان اين كه با توجه به بررسي هاي كارشناسي توسط نمايندگان مجلس، احساس نگراني خاصي در اين زمينه وجود ندارد، تصريح كرد: واگذاري برخي امور مرتبط با فعاليت هاي وزارت بهداشت از جانب وزارت رفاه از قبيل امور بيمه اي يا حوزه هاي مختلف سازمان تامين اجتماعي، به مراتب عاملي براي تسهيل در بسياري امور موجود در وزارت بهداشت مي شود و ادغام وزارتين بهداشت و رفاه بايد همراه واگذاري تجهيزات و نيروي انساني مربوط باشد.