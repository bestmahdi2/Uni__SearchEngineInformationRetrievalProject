ادامه رديابي هاي پليس براي دستگيري اعضاي باند مواد مخدر
گروه حوادث: با دستور داديار شعبه سوم دادسراي ناحيه 18 تهران، اعضاي يك شبكه توزيع موادمخدر و مشروبات الكلي تحت تعقيب پليس امنيت قرار دارند.
به گزارش همشهري، به دنبال شكايت هاي پي درپي اهالي محله قلعه مرغي تهران مبني بر ايجاد مزاحمت و تظاهر مستانه در اماكن عمومي به وسيله تعدادي اراذل و اوباش، رسيدگي به اين پرونده در دستور كار ويژه پليس قرار گرفت. در بررسي هاي مقدماتي مشخص شد كه اعضاي اصلي اين شبكه چهار نفر هستند كه با ايجاد مزاحمت هاي مردمي، ساخت مشروبات الكلي دست ساز و توزيع موادمخدر، باعث ايجاد ناامني در منطقه شده اند. بنابراين، با پيگيري هاي حسن شكري _ داديار شعبه سوم، تيمي از كارآگاهان پليس مامور تحقيق بر روي پرونده شدند. آنها دو تن از اعضاي اين شبكه به نام هاي ابراهيم معروف به ابي بلنده و سعيد كه 30 و 25 ساله بودند، را شناسايي و در يك عمليات ضربتي در خانه اي حوالي خيابان قلعه مرغي دستگير كردند.در بازرسي انجام شده از مخفي گاه آنها 42 قوطي ويسكي، مقادير زيادي مشروبات الكلي و حدود 90 گرم ترياك كشف و ضبط شد.
به گفته داديار پرونده، متهمان در مراحل بازجويي حاضر به معرفي همدستان خود نشده اند و تحقيق براي دستگيري آنها همچنان ادامه دارد.