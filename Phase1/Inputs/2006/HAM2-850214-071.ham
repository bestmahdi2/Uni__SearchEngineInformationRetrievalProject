ادامه افزايش بهاي نفت و طلا در بازارهاي جهان
گروه اقتصادي: تحولات سياسي و اقتصادي جاري و بحران هاي موجود همچنان به افزايش قيمت نفت وطلا در بازارهاي بين المللي دامن مي زند و ديروز نيز اين امر به دليل نگراني هاي دست اندركاران بازار نفت و طلا ادامه يافت.
به گزارش همشهري روز گذشته در بازار طلا هر اونس طلا در بازارهاي جهان 2/8 دلار افزايش يافت و به 675 دلار رسيد.
به دليل نگراني از تورم ناشي از افزايش قيمت نفت و كاهش ارزش دلار بسياري از صاحبان سرمايه در كشورهاي مختلف به سوي خريد طلا روي آورده اند.
ديروز همچنين تداوم نگراني ها در بازار نفت به دليل تنش هاي سياسي پرونده هسته اي ايران و ملي شدن صنايع نفت در بوليوي و نگراني ها از تحولات و ناآرامي ها در نيجريه بزرگترين توليدكننده نفت در قاره آفريقا به افزايش قيمت نفت در بازارهاي جهان دامن زد.
ديروز هر بشكه نفت سبك آمريكا براي تحويل در ماه آينده ميلادي به 75دلار نزديك شد.
نفت برنت درياي شمال نيز با روندي مشابه حدود 97/74 دلار معامله شد.