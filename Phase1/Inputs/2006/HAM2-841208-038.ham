براي كنترل شيوع آنفلوانزاي پرندگان
محور ارتباطي جلفا - پلدشت مسدود شد
گروه اجتماعي _ مينا شهني: ايران در محاصره آنفلوانزاي مرغي است. صبح ديروز در سمينار آنفلوانزاي پرندگان، رئيس دانشكده بهداشت دانشگاه شهيد بهشتي اعلام كرد كه تمام كشورهاي همسايه ايران به ويروس آنفولانزاي پرندگان آلوده اند و كشور ما در محاصره قرار دارد.
حسين حاتمي معتقد است كه مخزن اصلي اين ويروس در ماكيان آبزي است و تراكم اين پرندگان در جنوب شرقي آسيا از تمام نقاط جهان بيشتر است. از سوي ديگر از استان گلستان خبر تلف شدن چهار قطعه قو و يك قطعه چنگر رسيده است. مأموران اداره حفاظت محيط زيست شهرستان بندر تركمن در اين استان در بازديد از تالاب گميشان، پرندگان تلف شده را يافته اند. قوهاي چنگر تلف شده اي كه توسط گشت هاي حفاظت محيط زيست بندرتركمن پيدا شده اند چند روز از مرگشان گذشته است.
محور ارتباطي جلفا _ پلدشت
براي جلوگيري از شيوع
آنفلوانزاي پرندگان مسدود شد
معاون سياسي و اجتماعي فرمانداري شهرستان جلفا با انتشار اين خبر گفت: اين محور به دليل توقف پرندگان مهاجر در حاشيه رودخانه ارس تا اطلاع ثانوي مسدود شده است.
داريوش موسي خاني براي مسدود نمودن محور ارتباطي جلفا در استان آذربايجان شرقي و پلدشت، شهري كوچك در منتهي اليه شمال غربي كشور بازه زماني مشخصي را عنوان نكرد و فقط به بيان عبارت تا اطلاع ثانوي پس از اعلام مسدود شدن اين محور بسنده كرد و دليل اين اقدام را تلاش براي جلوگيري از تماس افراد با لاشه هاي احتمالي پرندگان وحشي اعلام كرد،هر چند وي تاكيد كرد كه هيچ موردي از آنفلوانزاي پرندگان در شهرستان جلفا مشاهده نشده است، اما درباره وضعيت شهر پلدشت چيزي نگفت. به گفته او به دليل شرايط جوي كه پرندگان مهاجر را مجبور به توقف طولاني در سواحل ارس كرده است مردم همچنان بايد مواظب باشند.
او بهترين شيوه پيشگيري از شيوع آنفلوانزاي پرندگان را اطلاع رساني همگاني عنوان كرد و مسئولين شبكه بهداشت و شبكه دامپزشكي را مأمور اجراي آن كرد و در پايان دليل تعطيلي سه روزه مدارس روستاي اشتبين از توابع جلفا را در معرض خطربودن اين منطقه و عبور پرندگان وحشي از اين ناحيه عنوان كرد.
از سوي ديگر در قزوين نيز نقل و انتقال پرندگان وحشي و زينتي ممنوع شد.
مديركل حفاظت و حمايت از محيط زيست استان قزوين دليل اين اقدام را پيشگيري از وقوع بيماري آنفلوانزاي پرندگان عنوان كرد.
ساسان علي نژاد در گفت وگو با ايرنا گفت: شكار و صيد پرندگان وحشي بدون دريافت مجوز از اين سازمان ممنوع است و در مناطق آبي و تالابي ممنوعيت شكار و صيد زنده گيري پرندگان به قوت خود باقي است. در مناطق غير تالابي نيز شكار و صيد زنده گيري پرندگان مهاجر آبزي و كنار آبزي ممنوع خواهد بود. او توصيه كرد كه افراد از ورود به اكوسيستم هاي آبي رودخانه، درياچه ها و تالاب ها خودداري كنند. در صورت مشاهده اين موضوع(به آب رفتن مردم)با متخلفان مطابق قانون و مقررات شكار و صيد برخورد خواهد شد.
آن سوي مرزها
هند ميزبان دومين كانون شيوع ويروس مرگبار آنفلوانزاي پرندگان شد. يك منبع اينترنتي از قول اومپاچودري، وزير كشاورزي و دامپروري هند با تاييد اين خبر گفت: اين ويروس در يكي از مراكز دامپروري در شهر اوچال واقع در ايالت سورات در مجاورت ايالت گجرات هند شناسايي شده است. مسئولان هندي اعلام كرده اند كه اين مركز دامپروري تعطيل و همه مرغهاي آن كشتار شده اند، همچنين تا كيلومترها اطراف دامپروري را تحت نظارت بهداشتي قرار داده اند و ايالت اوچال را هم به عنوان كانون خطر قلمداد كرده اند. مسئولان بهداشتي هند روز جمعه اعلام كرده بودند كه بر آنند تا مراكز دامپروري و مرغداري را در 75 دهكده از لحاظ وجود ويروس شناسايي و تحت نظرگرفته و در صورت لزوم مرغهاي آنها را كشتار كنند.دو نفر هم كه احتمال مبتلا بودنشان به ويروس مي رفت در بيمارستاني در منطقه نواپور كه تحت قرنطينه است بستري شده اند.در اروپا نيز فرانسه نفوذ ويروس آنفلوانزاي پرندگان را به مرغداري هاي اين كشور رسما تاييد كرد.
وزارت كشاورزي فرانسه با انتشار بيانيه اي در پاريس اعلام كرد: مرگ بوقلمون ها در يك مركز پرورش اين طيور در منطقه «آن» فرانسه ناشي از آلودگي آنها به ويروس اچ.5.ان.ا بوده است.
بيانيه وزارت كشاورزي فرانسه حاكي است كه يك گروه تحقيق براي بررسي چگونگي آلوده شدن مركز نگهداري طيور در اين استان تشكيل شده است. رئيس جمهور فرانسه نيز رسانه هاي اين كشور را براي مقابله همه جانبه با شيوع ويروس آنفلوانزاي پرندگان به همكاري دعوت كرد.