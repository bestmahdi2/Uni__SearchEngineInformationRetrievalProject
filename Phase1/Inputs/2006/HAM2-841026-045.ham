آغاز مذاكره ايران خودرو براي ورود به بورس  هاي لوكزامبورگ و لندن
ايسنا: مذاكره براي عرضه سهام ايران خودرو در بورس هاي لوكزامبورگ و لندن آغاز شده است.
رضا راعي، قائم مقام مالي ايران خودرو افزود: قصد داريم وارد بورس هاي جهاني شويم و مذاكره با مسئولان بورس هاي لندن و لوكزامبورگ را در اين زمينه آغاز كرده ايم. براي اين كار احتياج به اجازه بورس تهران داشتيم كه موفق به گرفتن موافقت ضمني بورس تهران نيز شده ايم. البته بهترين زمان براي ورود بستگي به زماني دارد كه قيمت سهام ايران خودرو در بورس تهران به عدد واقعي خود نزديك شده باشد، زيرا نمي خواهيم سرمايه خود را رايگان بفروشيم.
وي ادامه داد: هم اكنون 40 درصد سهام ايران خودرو در بورس متعلق به شركت گسترش و نوسازي صنايع است كه اين شركت نيز فعلا قصد فروش آن را ندارد. شش درصد نيز متعلق به شركت سرمايه گذاري تامين اجتماعي، 3درصد به سازمان تامين اجتماعي، 3 درصد به شركت تدبير، 3 درصد به تعاوني كاركنان ايران خودرو، 8 درصد به صندوق بازنشستگي، 3 درصد به شركت سمند و7 درصد نيز به شركت سرمايه گذاري رنا اختصاص دارد. در صورت عملي شدن اين برنامه، ايران خودرو نخستين شركت ايراني خواهد بود كه در بورس هاي خارجي عرضه مي شود.
راعي گفت: ارزش بازار سهام ايران خودرو در بورس 1500 ميليارد تومان است؛ البته اين قيمت غير واقعي است. ارزش واقعي سهام اين شركت 8 هزار ميليارد تومان است.
وي ادامه داد: بازارهاي سرمايه در جهان به سه دسته طبقه بندي مي شود. ابتدا بازاربا كارايي ضعيف كه اطلاعات تاريخي در اختيار سهامداران است؛ سپس بازار نيمه قوي كه در آن اطلاعات عمومي در اختيار افراد است و در نهايت بازار قوي كه حتي اطلاعات خاص نيز منتشر مي شود. جالب است كه بورس ايران حتي در نوع ضعيف نيز دسته بندي نمي شود و به همين دليل ارزش سهام ايران خودرو در بورس غيرواقعي است.