افزايش 11 درصدي تعرفه واردات پنبه
گروه اقتصادي- در شرايطي كه صنعت نساجي كشور از فقدان سياست هاي ثابت و بلندمدت رنج مي برد، افزايش تعرفه واردات پنبه به عنوان ماده اوليه اين صنعت بر مشكلات اين صنعت افزوده است. با جمشيد بصيري دبير انجمن صنايع نساجي ايران گفت گو كرده ايم.
***
* تعرفه واردات پنبه در گذشته چه ميزان بوده است و افزايش آن چه تاثيري بر بازار محصولات نساجي در داخل دارد؟
- هم اكنون تعرفه واردات پنبه از 4 درصد قبلي به 15 درصد افزايش يافته است كه اين امر تنها به زيان كارخانه هاي نساجي و رو به تعطيلي رفتن اين واحدها منجر مي شود چرا كه توليدكنندگان فعلي منسوجات با توجه به افزايش سطح دستمزدها و تورم موجود اگر قرار باشد براي ورود ماده اوليه مورد نيازشان هم تعرفه بالاتري بپردازند مسلما قدرت بسيار كمي در عرصه رقابت با منسوجات وارداتي خواهند داشت.
* به اعتقاد شما تعرفه مطلوب براي واردات مواد اوليه نساجي چند درصد بايد باشد و آيا تلاشي براي حل اين مساله انجام گرفته است؟
- اگر تعرفه واردات پنبه از 4 درصد به 5 درصد برسد اين ميزان مفيد خواهد بود.
در اين زمينه پيشنهاد خودمان را به مسئولان وزارت صنايع اعلام كرده ايم، اما هنوز پاسخي به ما نداده اند، اين در حاليست كه تعرفه واردات نخ هم اكنون 10 درصد است و جالب اين جاست كه تعرفه وارداتي جديد پنبه 5 درصد از تعرفه وارداتي نخ بالاتر است.
* چه الزامي به واردات پنبه از خارج براي صنعت نساجي داريم؟
- قيمت داخلي هر كيلو پنبه 3 برابر قيمت جهاني است. از سوي ديگر 70 درصد مواد اوليه مورد نياز اين صنعت از پنبه تشكيل مي شود و مابقي الياف مصنوعي است، حتي الياف فوق نيز اغلب از طريق واردات تامين مي شوند.
وقتي بهاي پنبه در داخل گران تر از خارج باشد خريد آن به ضرر كارخانه هاي توليدكننده خواهد بود. در صورتي كه دولت از پنبه كاران حمايت هاي لازم را به عمل آورد و امكان توليد پنبه مرغوب و مطابق با استانداردهاي جهاني با نرخ مناسب فراهم شود، ديگر نيازي به واردات پنبه نخواهيم داشت.
نياز صنعت نساجي به پنبه و الياف مصنوعي سالانه 150 هزار تن است، حال آنكه واردات پنبه به جز پارسال سالانه كمتر از 10 هزار تن برآورد شده است.
* يعني سال گذشته واردات بيشتري در اين عرصه داشتيم؟
- پارسال 12 هزار تن پنبه به داخل وارد شد. ميزان توليد داخلي تنها 100 هزار تن است كه با توجه به كيفيت پايين پنبه توليد داخل حداقل 10 هزار تن از آن غيرقابل استفاده است. قيمت جهاني هر كيلو پنبه نيز الان يك دلار و 10 سنت است كه احتمالا به 2 دلار نيز افزايش خواهد يافت.
* با اين حساب آيا امسال نيز همين ميزان پنبه به داخل وارد مي شود؟ 
- پنبه وارداتي سال گذشته فقط براي توليد نخ ظريف استفاده شد.
با بالا رفتن تعرفه واردات اين كالا امسال واردات در حد بسيار كمتر از سال گذشته خواهد شد.
* آيا بالارفتن تعرفه منجر به افزايش قاچاق پوشاك مي شود؟
- افزايش تعرفه واردات پنبه باعث مي شود كه واردات پوشاك قاچاق افزايش يابد چرا كه قيمت تمام شده منسوجات وارداتي از داخلي ارزان تر خواهد بود. حتي پيش از اين اقدام نيز قيمت تمام شده پوشاك ايراني 35 درصد از پاكستان و تركيه گران تر بوده است. در حقيقت اين اقدام اخير در كنار وضع تعرفه براي واردات ماشين آلات مورد نياز صنعت نساجي مانع از رشد اين صنعت خواهد شد.