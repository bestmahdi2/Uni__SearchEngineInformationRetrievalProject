آموزش عالي
تقدير رئيس جمهور از تلاش علمي نفرات برگزيده كنكور
ايسنا: رئيس جمهور از تلاش علمي نفرات برگزيده كنكور سراسري دانشگاه ها و موسسات آموزش عالي كشور در گروه هاي مختلف آموزشي تقدير كرد.
احمدي نژاد و وزراي علوم و بهداشت ديروز در آئين گشايش سال تحصيلي جديد دانشگاهها و مراكز آموزش عالي كشور، با اهداي لوح تقدير تلاش و پشتكار علمي نفرات برتر كنكور و نفرات اول سهميه شاهد و ايثارگر را ستودند.
رئيس جمهور در اين مراسم از نفرات برگزيده اول تا سوم كنكور و برگزيدگان اول سهميه شاهد و ايثارگر اين آزمون علمي كشور تقدير كرد.
تولد دومين گوسفند شبيه سازي شده ايران
گروه علمي فرهنگي- دومين گوسفند شبيه سازي شده كشور ساعت 30 دقيقه بامداد روز شنبه از طريق عمل سزارين در پايگاه تحقيقاتي اصفهان پژوهشكده رويان به دنيا آمده و در حال حاضر تحت مراقبت هاي ويژه دامپزشكي نگهداري مي شود.
به گزارش روابط عمومي پژوهشكده رويان، رئيس پژوهشكده رويان جهاد دانشگاهي در اين رابطه گفت: اين بره شبيه سازي شده همانند بره قبلي، يك بره نر از نژاد افشاري است. گورابي افزود: در روند شبيه سازي در تخمكي كه هسته آن خارج شده است، هسته يك سلول بالغ غيرجنسي(پيكري)جايگزين شده و پس از فرايندي خاص، جنين هاي حاصله از طريق جراحي به رحم گوسفند ماده منتقل مي شود. پس از حاملگي و زايمان، موجود حاصله كاملاً همانند موجودي است كه سلول پيكري از آن گرفته شده است.
حمايت از پايان نامه هاي فرهنگي، ديني و اجتماعي
گروه علمي فرهنگي سازمان تبليغات اسلامي از پايان نامه ها و رساله هاي فرهنگي،  ديني، اجتماعي مرتبط با ماموريت و اهداف اين سازمان حمايت مي كند.
به گزارش روابط عمومي سازمان تبليغات اسلامي، مديركل دفتر برنامه ريزي پژوهش هاي كاربردي سازمان تبليغات اسلامي با اعلام اين مطلب گفت: از سال 83 به منظور ايجاد انگيزه و تشويق دانشجويان تحصيلات تكميلي كه به موضوعات فرهنگي، ديني و اجتماعي مرتبط با حوزه دين علاقه نشان داده اند، اقدام به اجراي اين طرح كرده ايم.
سيدعليرضا فروغي افزود: امسال 150ميليارد ريال بودجه سازمان براي حمايت از پايان نامه و رساله هاي دانشجويان مقاطع كارشناسي ارشد و دكترا كه مرتبط با حوزه دين و متغيرهاي ديني كاركرده باشند، اختصاص داده شده است.
وي افزود: اين طرح در سال جاري در ستاد مركزي و دفاتر استاني در حال اجراست و پايان نامه هاي كارشناسي ارشد و رساله هاي دكترا كه موضوعشان مرتبط با ماموريت هاي سازمان تبليغات اسلامي و اولويت هاي پژوهشي اين دفتر باشد، مورد حمايت قرار مي گيرد.وي تصريح كرد: مبناي تاييد و حمايت از پژوهش هاي ارائه شده دانشجويان، گزارش كارشناسي و بررسي و ارزيابي اين دفتر است.
وي در خاتمه افزود: براي هر پايان نامه پذيرفته شده مقطع دكترا مبلغ 10ميليون ريال و براي مقطع كارشناسي ارشد 5?ميليون ريال در نظر گرفته شده است.