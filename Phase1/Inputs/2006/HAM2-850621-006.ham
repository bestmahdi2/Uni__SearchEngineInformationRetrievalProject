صندوقچه مرد مرده سومين فيلم پرفروش تاريخ سينما شد
مهر: فيلم سينمايي دزدان درياي كارائيب: صندوقچه مرد مرده به كارگرداني گور وربينسكي و بازي جاني دپ در نقش اصلي با عبور از مرز يك ميليارد دلار، سومين فيلم پرفروش تاريخ سينما لقب گرفت.
اين اثر كه دومين قسمت از مجموعه آثار دزدان درياي كارائيب است، هفته گذشته مرز فروش يك ميليارد دلار را پشت سر گذاشت و در گيشه جهاني به سومين فيلم پرفروش تاريخ سينما تبديل شد. محصول موفق والت ديسني تا امروز به فروش يك ميليارد و 300 هزار دلار در جهان دست يافته، اما فروش آن همچنان رو به افزايش است.
در حال حاضر مقام نخست جدول فروش جهان از آن فيلم سينمايي تايتانيك به كارگرداني جيمز كامرون است كه سال 1997 به نمايش درآمد و به فروش يك ميليارد و 800 ميليون دلار دست يافت. موفقيت فيلم سينمايي بازگشت پادشاه به كارگرداني پيتر جكسن سومين قسمت از مجموعه ارباب حلقه ها باعث شد اين اثر مقام دوم جدول را از آن خود كند. اين فيلم سال 2003 به نمايش درآمد و به فروش يك ميليارد و 100 ميليون دلار دست يافت.
در طول 9 هفته گذشته فيلم صندوقچه مرد مرده به صورت پيوسته صدرنشين جدول فروش جهاني بود. اولين قسمت از اين مجموعه با نام نفرين مرواريد سياه سال 2003 به نمايش عمومي درآمد و 210 ميليون دلار فروش كرد. مجموع فروش اين اثر در جهان 656 ميليون دلار بود.
اين در حالي است كه قسمت دوم اين فيلم در آمريكاي شمالي به فروش 415 ميليون دلار دست يافت و در عرصه بين المللي 588 ميليون دلار فروخت. اين اثر عنوان موفقترين فيلم سال را از آن خود كرد. سومين قسمت از اين مجموعه با نام دزدان درياي كارائيب: در انتهاي دنيا در لس آنجلس فيلمبرداري مي شود و به احتمال بسيار ماه مي آينده به اكران در مي آيد.