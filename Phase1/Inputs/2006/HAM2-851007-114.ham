فوتبال ليگ برتر
پرسپوليس جايگاه سوم نيم فصل را مي خواهد
گروه ورزشي ليگ برتر در فاصله دو هفته به پايان نيم فصل شاهد بازي دو تيم مدعي قهرماني اين فصل است. لحظه حساس فرا رسيد. بازي استقلال و سايپا در هفته چهاردهم به بسياري از ابهامات براي شناخت قهرمان نيم فصل پاسخ خواهد داد.
سايپا در حال حاضر با 30 امتياز در صدر جدول قرار دارد و استقلال بعد از شكست مقابل پيكان بهترين شانس خود را براي حفظ موقعيتش از دست داد و با 3 امتياز كمتر در مكان دوم ايستاد.
در صورت پيروزي سايپا در مصاف با استقلال قهرماني نيم فصل اين تيم مسجل خواهد شد اما در صورت شكست سايپا اين استقلال است كه مي تواند اميدوار به قهرماني باشد.
در هفته پانزدهم استقلال با پاس ديدار مي كند و سايپا نيز در كرمان با مس روبرو خواهد شد.
رقابت هاي هفته چهاردهم فردا و يك شنبه هفته آينده برگزار مي شود.
پرسپوليس فردا در تهران ميزبان راه آهن است. اين تيم اگر هر 2 بازي آينده خود را نيز با پيروزي پشت سر بگذارد نمي تواند مكاني بهتر از سوم در جدول را از آن خود كند.در اين بازي پرسپوليسي ها باز هم مشكل آسيب ديدگي دارند. باقري، حاجي زاده، سيدعباسي، فاطمي و ماماني 5 مصدوم پرسپوليس هستند. علاوه بر غيبت آلونگ كه به كامرون سفر كرده است. البته با بازگشت لوئيس ساها بعد از يك مرخصي يك هفته اي خيال دنيزلي در خط دفاع آسوده خواهد بود. اولادي نيز بعد از مصدوميت در بازي با كاوه تلاش دارد به اين بازي برسد.
پرسپوليس در حال حاضر با 22 امتياز در مكان دوم جدول قرار دارد. اما اوضاع در راه آهن با وجود حضور ميثاقيان تغييري نكرده البته نبايد از تيمي كه بيشتر امتيازاتش را در هفته هاي گذشته از دست داده انتظار معجزه داشت.
در شيراز برق ميزبان صبا باتري است البته اگر شرايط جوي اجازه برگزاري اين بازي را بدهد. هفته پيش دو ديدار از رقابت هاي جام حذفي در اين شهر لغو شد.
ذوالفقار نسب در بازي فردا با مهاجم سابق صبا باتري رافيك ماركوسي به ديدار رقيب تهراني خود مي رود. قطعا او دانسته هاي خود از صبا باتري   رادر اختيار برق قرار مي دهد.
در اين بازي صبا باتري سهراب بختياري زاده و مرتضي كاشي دو مدافع اصلي خود را به دليل محروميت در اختيار نخواهد داشت.
صبا باتري نيز عليرغم حضور محمدحسين ضيايي در رأس رهبري اين تيم با روزهاي اوج خود فاصله زيادي دارد. هم اكنون برق شيراز در مكان نهم و صبا باتري در مكان سيزدهم جدول ليگ قرار دارند.
ابومسلم بعد از شكست دور از انتظار در رقابت هاي جام حذفي مقابل صنعت نفت براي فراموشي اين حادثه بايد ملوان را شكست دهد تا بار ديگر هواداران مشهدي با اين تيم آشتي كنند. ابومسلم اين روزها بدنبال مربي تازه اي است تا جانشين قياسي شود. البته دليل اين جابجايي مشخص نيست اما قراراست قياسي به عنوان مدير فني در اين تيم به همكاري خود ادامه دهد. ابومسلم با 8 امتياز در مكان هشتم جدول از منطقه خطر دور است ولي ملوان با 11 امتياز روي لبه تيغ گام بر مي دارد و اگر نتواند امتيازهاي باقي مانده را از آن خود كند در خطر سقوط قرار مي گيرد.
فردا پاس در سومين بازي خود با مربي جديدش همايون شاهرخي ميزبان ذوب آهن است. پاس در بازي قبلي اگر چه مقابل سايپا شكست خورد اما شايسته اين نتيجه نبود و لياقت پيروزي را داشت.
پاسي ها در اين بازي مي خواهند خاطرات تلخ گذشته را فراموش كنند تا همچنان در ليگ برتر چهره يك مدعي را داشته باشند.
تيم ذوب آهن خسته از بازي در جام حذفي براي دومين بار در اين هفته به ميدان پاس مي روند. در اين بازي خلعتبري تنها غايب ذوب آهن است. اين تيم اصفهاني در ميانه هاي جدول حضور دارد و تاكنون 15 امتياز بدست آورده است.
در اهواز نيز تيم استقلال اين شهر به مصاف فجر سپاسي مي رود. تفكرات كريمي و پيرواني دو مربي اين دو تيم جذابيت هاي اين بازي را افزايش مي دهد.استقلال اهواز بعد از شكست سنگين در كرمان اين بار در پي جبران اين نتيجه در اهواز است.
برنامه بازي هاي هفته چهاردهم
جمعه 8/10/85
برق صباباتري(ساعت 14 و 15 دقيقه، ورزشگاه حافظيه)
پرسپوليس راه آهن(ساعت 14 و 15 دقيقه، ورزشگاه آزادي)
ابومسلم ملوان(ساعت 14 و 15 دقيقه، ورزشگاه ثامن مشهد)
پاس ذوب آهن(ساعت 14 و 15 دقيقه، ورزشگاه دستگردي)
استقلال اهواز فجرسپاسي(ساعت 14 و 15 دقيقه، ورزشگاه تختي اهواز)