آغاز بازسازي لبنان
گروه بين الملل - با پايان يافتن تجاوزات رژيم اسرائيل به لبنان و به موازات جشن ها و شادماني هاي مردم لبنان، به ويژه ساكنان جنوبي اين كشور، تلاش براي بازسازي ويراني هاي جنگ آغاز شد.
از ديروز فعاليت هاي عمومي و دولتي آغاز شد و نهادها و مؤسسات خصوصي، به ويژه در بخش هاي تجاري و مالي فعاليت خود را در جنوب لبنان آغاز كردند.
به موازات اين فعاليت ها ارتش لبنان بازسازي  پل هاي ويران شده در كشور را شروع كرد. براثر بمبارانهاي رژيم تل آويو اكنون افزون بر 80 پل غيرقابل استفاده در لبنان وجود دارد.
در همين حال، حركت آوارگان به سمت منازل خود آغاز شده است. كميسارياي عالي آوارگان سازمان ملل شمار افرادي را كه از زمان استقرار آتش بس در حال بازگشت به شهرها و روستاهاي خود هستند بالغ بر 500 هزار نفر اعلام كرد.
چندي پيش حسن نصرالله رهبر مقاومت حزب الله لبنان اعلام كرد كه گروه وي به صورت موقت آوارگان را اسكان خواهد داد و همزمان با آن فعاليت براي بازسازي منازل آنان را آغاز خواهد كرد.
در همين حال، عليرغم پايان تخاصم اسرائيل عليه لبنان هنوز تعداد قابل توجهي بمب هاي خوشه اي منفجر نشده در نقاط مختلف جنوب لبنان پراكنده است. از همين روي، ارتش لبنان از صبح ديروز عمليات جمع آوري آنها را آغاز كرد.
سفرهاي ديپلماتيك
از صبح ديروز، رفت و آمدهاي ديپلماتيك به لبنان فصل تازه اي را براي اين كشور پس از پايان جنگ رقم زد.
بر همين اساس وزراي خارجه فرانسه، پاكستان، مالزي و تركيه ديروز براي رايزني و مشورت با مقامات عالي لبنان و نيز بررسي حضور نيروهاي نظامي اين كشورها در قالب نيروي 15 هزار نفري سازمان ملل آغاز كردند.
به موازات اين سفرها، تلاشهاي ديپلماتيك تعدادي از كشورهاي عربي به ويژه عربستان و مصر براي ترميم روابط با لبنان آغاز شد.
طبق آخرين نظرسنجي شبكه خبري الجزيره بالغ بر 87 درصد اعراب معتقدند كه حزب الله در جنگ با اسرائيل پيروز شده است.
درخواست فرانسه از اسرائيل براي لغو محاصره لبنان
فيليپ دوست بلازي وزير امور خارجه فرانسه ديروز از اسرائيل خواست تا محاصره كاملي را كه از زمان آغاز تجاوز خود به لبنان عليه اين كشور برقرار كرده است لغو كند.
وزير امور خارجه فرانسه پس از گفتگو با سعد حريري رئيس اكثريت پارلماني لبنان گفت ما از مقامات اسرائيلي مي خواهيم كه به محاصره پايان دهند زيرا اين مسئله براي بازسازي و ازسرگيري فعاليت اقتصادي لبنان اهميت دارد.
تحليل ها همچنان به نفع حزب الله است
كمتر از سه روز پس از پايان تجاوز اسرائيل به لبنان، مطبوعات جهان و شخصيت هاي شناخته شده سياسي همچنان در تحليل هاي خود معترفند كه اسرائيل در اين جنگ چيزي به دست نياورد و پيروز اين تجاوز تنها حزب الله بوده است. در اين خصوص جفري گدمين مدير موسسه بين المللي آسپن در آلمان و يكي از حاميان سرسخت صهيونيست ها در آلمان اعتراف كرد كه رژيم صهيونيستي در جنگ عليه لبنان به هيچ يك از اهداف خود دست نيافته است.
گدمين در گزارشي كه روزنامه دي ولت آن را در شماره ديروز خود منتشر كرد، افزود: اسرائيل قصد آزادي سربازان ربوده شده خود، خلع سلاح حزب الله و دادن درس عبرتي به كشورهاي منطقه را داشت، ولي به هيچ يك از اين سه هدف دست نيافت.
در همين حال، روزنامه زوددويچه سايتونگ نوشت: شكست ناپذيري حزب الله به كابوس آسيب پذيري اسرائيل تبديل شد.
اين روزنامه آلماني در گزارشي كه به قلم اشتفان كورنليوس منتشر شد، افزود: ارتش اسرائيل نه تنها نتوانست در چهار هفته رگبار موشكي حزب الله را متوقف كند، بلكه اين موضوع اسرائيل را دچار كابوس آسيب پذيري كرده است.
روزنامه آلماني افزود: اسرائيلي ها هم اكنون مجبور هستند با اين واقعيت زندگي كنند كه گردان زرهي و نيروي هوايي آنها قادر به حفاظت و امنيت اين رژيم در برابر موشك هاي حزب الله نيستند.
زوددويچه با اشاره به اينكه اسرائيل در اين جنگ 33روزه دچار محاسبه اشتباه شد، نوشت: اسرائيل متوجه شد كه با تانك ها و بالگردها و همچنين ارتش كلاسيك نمي توان در برابر حزب الله پيروز شد.
شبكه تلويزيوني سي ان ان نيز كه به جانبداري از رژيم صهيونيستي معروف است، اظهارات مقامات اين رژيم مبني بر پيروزي در جنگ برابر حزب الله را صرفاً يك ادعا خواند.