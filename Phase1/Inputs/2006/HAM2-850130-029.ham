دسر
ليموترش و بهارنارنج
ساناز مينايي- فصل ليموترش هاي بزرگ كه به انتها مي رود ليمو ترش هاي خوش عطر ريز،داخل سبدهاي ميوه فروشي ها مي نشيند. بوي عطر ليمو و وسوسه چكاندن آن روي غذا و چاي و گاهي ميل تنها، هر رهگذري را به خريد دعوت مي كند. اين ميوه خوش طعم تنها براي اين موارد و خشك كردن استفاده نمي شود، دسر ليموترش هم از ديگر هنرهاي اين زرد، ترش، خوش بوست. مواد لازم براي درست كردن اين دسر، 4 عدد تخم مرغ، 1 پيمانه شكر، يك چهارم قاشق چايخوري وانيل شكري، 2 عدد ورقه ژلاتين، يك پيمانه آب، يك پيمانه سرخالي آب ليموترش، يك پيمانه خامه و 4 قاشق سوپخوري پودر قند است. ابتدا زرده و سفيده تخم مرغ را از هم جدا كنيد. زرده ها را با نيمي از شكر و وانيل آنقدر با همزن برقي هم بزنيد تا كرم رنگ و كشدار شود. ورقه هاي ژلاتين را در مقداري آب سرد به مدت يك الي دو دقيقه خيس نموده، آب و آب ليموترش را با مابقي شكر روي حرارت گرفته و هم بزنيد تا شكر در آب حل شود، ورقه هاي ژلاتين را از آب سرد بيرون آورده و به محلولي كه روي حرارت است اضافه كنيد. هم بزنيد تا ورقه ژلاتين در آب حل شود. سپس شعله را خاموش كنيد و بگذاريد كمي سرد شود و در اين فاصله خامه را همراه با پودر قند با همزن برقي هم بزنيد تا فرم بگيرد و به مواد ديگر اضافه و مخلوط كنيد. مواد را در ظرفهاي مورد نظر ريخته و به مدت نه ساعت در يخچال قرار دهيد و با برش هاي ليمو آن  را تزئين كنيد.
مرباي بهارنارنج
پختن مرباي بهارنارنج نياز به يك كيلو بهار نارنج، آب آهك به ميزان لازم، شكر يك كيلو، 3پيمانه آب و يك قاشق سوپخوري آب ليموي تازه دارد. ابتدا بهارنارنج را بلافاصله پس از چيدن براي طبخ آماده نماييد و آن را سه الي چهار ساعت در آب آهك قرار دهيد. براي تهيه آب آهك به نسبت هر كيلو ميوه يا صيفي جات مورد نظر يك كيلو آهك را در 12پيمانه آب سرد حل نموده و مي گذاريم آهك كاملاً ته نشين شود. سپس آب زلال آن را روي ميوه يا صيفي جات مورد نظر مي ريزيم.
پس از اين 3 الي4 ساعت كه بهار نارنج در آب آهك ماند، آن را خارج مي كنيم و خوب مي شوئيم. دوباره در آب جوشانده و آب آن را عوض مي كنيم، سپس به مدت 24 ساعت در آب قرار مي دهيم، در اين مدت سه الي چهار بار آب آن را عوض كرده تا تلخي بهارنارنج گرفته شود. شكر را همراه با آب روي حرارت قرار مي دهيم تا قوام آيد. بهار نارنج را داخل شربت قوام آمده مي ريزيم. آب ليمو را اضافه كرده و پس از اين كه چند جوش زد حرارت را خاموش مي كنيم. توجه داشته باشيد كه اضافه كردن آب ليمو در مربا براي جلوگيري از شكرك زدن مربا است.