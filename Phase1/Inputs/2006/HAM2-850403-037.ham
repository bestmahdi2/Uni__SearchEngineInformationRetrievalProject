وزير نفت اعلام كرد:
هفته آينده، زمان سهميه بندي بنزين اعلام مي شود
* احتمالاً از ابتداي مهرماه بنزين سهميه بندي خواهد شد
گروه اقتصادي: در حالي  كه دولت هنوز به طور رسمي برنامه خود را براي نحوه توزيع بنزين در نيمه  دوم سال اعلام نكرده است، كاظم وزيري  هامانه وزير نفت در اظهاراتي تأكيد كرده است از اول مهر واردات بنزين به دليل كمبود بودجه متوقف مي شود.به گزارش همشهري وزير نفت در اظهارات خود به سيماي جمهوري اسلامي ايران با اشاره به اين كه با قطع واردات بنزين، توزيع آن به صورت سهميه بندي خواهد بود، افزود: هفته آينده در مورد زمان دقيق آغاز سهميه بندي تصميم گيري مي شود چون بودجه كافي براي واردات نيمه دوم سال وجود ندارد.وي تاكيد كرده است كه به احتمال 99 درصد گزينه قيمت دوگانه يعني سهميه  بنزين توليد داخل با قيمت 80 تومان و سهميه بنزين وارداتي با قيمت هاي بالاتر براي توزيع بنزين اعمال نمي شود.با توجه به اظهارات وزير نفت گزينه توزيع بنزين بر اساس طرح اين وزارتخانه تقويت مي شود و با توجه به اين كه طرح كارت هوشمند بنزين هنوز نهايي نشده است احتمال توزيع از طريق كالابرگ زياد است.
مخالفت جايگاه داران
در حالي  كه دولت در حال بررسي نحوه توزيع بنزين در نيمه دوم سال است، بيژن حاج محمدرضا، رئيس هيات مديره سنديكاي جايگاه داران بنزين در اظهاراتي اعلام كرد اعضاي اين اتحاديه با توزيع بنزين به صورت سهميه بندي چه از طريق كارت هوشمند و يا كالابرگ مخالفند و در نامه اي به مجلس و دولت آمادگي خود را براي واگذاري جايگاه هاي خود به مدت يك سال به دولت براي اجراي طرح خود اعلام كرده اند.وي تاكيد كرده كه جايگاه داران آماده اند جايگاه را تنها در صورت تامين هزينه نگهداري بدون دريافت اجاره در اختيار دولت قرار دهند تا هر طرحي را كه صلاح مي داند اجرا كند.وي در عين حال تاكيد كرد كه تبخير بنزين در جايگاه هاي توزيع بنزين روزانه 70 ميليون ليتر و معادل كل مصرف روزانه بنزين كشور است و بهتر است دولت همزمان با جلوگيري از مصرف بي رويه مسئله تبخير بنزين را در جايگاه ها و مراحل توزيع اصلاح كند.وي علاوه بر اين قاچاق را از ديگر مشكلاتي دانست كه بايد به آن رسيدگي شود وخواست اقتصاد كشور بار ديگر به دوران كالابرگ بازنگردد.
برخورد با قاچاق
بر اساس گزارشي كه روز پنج شنبه منتشر شد از امروز( شنبه)برخورد با قاچاقچيان دولتي و غيردولتي فرآورده هاي نفتي در سراسر كشور آغاز مي  شود.جزايري رئيس ستاد مبارزه با قاچاق فرآورده هاي نفتي شركت ملي پخش،ميانگين قاچاق روزانه در كشور را معادل 4 تا 6 ميليون ليتر و درآمد حاصل از آن را سالانه معادل يك ميليارد دلار اعلام كرد.وي تاكيد كرد دست هايي پنهان با جعل مهر و بارنامه، فرآورده هاي نفتي را به نقاط مرزي كشور ارسال مي كنند.
عدم تأمين زيرساخت هاي لازم
در حالي  كه دولت پيگيرانه در صدد اجراي سهميه بندي بنزين است اما بر خلاف مصوبه مجلس در بودجه سال 85 هنوز زيرساخت هاي لازم را براي تأمين خدمات حمل ونقل شهري و توسعه مصرف گاز از خودروها آماده نكرده است از اين رو برخي نمايندگان مجلس شوراي اسلامي خواهان ارائه لايحه دولت براي متمم بودجه واردات بنزين شده اند.