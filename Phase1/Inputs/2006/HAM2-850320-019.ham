دريچه
نقش مادر در بيماري  قلبي كودك
ايسنا: يك متخصص بيماري هاي داخلي گفت: مراقبت بهداشتي مادران در دوران بارداري و قبل از آن، تا حدودي مي تواند از تولد كودكان مبتلا به بيماري هاي قلبي مادرزادي پيشگيري كند.
دكتر حمزه معماريان در خصوص بيماري هاي قلبي گفت: سن مبتلايان به بيماري هاي قلبي به دليل تغيير ماهيت و شيوه زندگي، استرس و نوع تغذيه با توجه به دهه هاي گذشته در كشور كاهش يافته است.
وي ادامه داد: فاصله گرفتن از غذاهاي سنتي و روي آوردن خانواده ها به غذاهاي فست فود باعث افزايش تعداد مبتلايان به بيماري هاي قلبي شده است. اين متخصص بيماري هاي داخلي افزود: در حال حاضر شايع ترين بيماري قلب و عروق، كرونر قلبي است كه اين بيماري ناشي از رسوب چربي هاي مضر در جدار عروق است.
وي گفت: كنترل قند، فشارخون، افزايش فعاليت، نوع تغذيه،  كم كردن استرس و استفاده از روغن هاي گياهي همچون روغن زيتون و روغن هسته انگور مي تواند از بروز بيماري قلبي جلوگيري كند.
دكتر معماريان تصريح كرد: در حال حاضر با وجود امكانات و وسايل پيشرفته در سال هاي اول، بيماري هاي مادرزادي قلبي تشخيص داده شده و كمتر به سن بلوغ مي رسد و به راحتي مي توان درمان كرد.
بستني هاي سنتي غيربهداشتي اند



ايلنا: كارشناس تغذيه مركز بهداشت استان قزوين به شهروندان توصيه كرد، از مصرف بستني هاي سنتي به علت چربي بالا و تهيه غيربهداشتي آن خودداري كنند. شادي منجم با بيان اينكه خامه هاي مصرفي در بستني هاي سنتي بايد پاستوريزه باشد، گفت: در صورت غير بهداشتي بودن محل توليد، توزيع و نگهداري اين مواد، بستني تبديل به منبع غني آلودگي و ميكروبي و منجر به مسموميت همراه با استفراغ، دل پيچه و تهوع مي شود.
وي استفاده از زعفران واقعي در تهيه بستني هاي سنتي را مثبت ارزيابي كرد و افزود: اما استفاده از گلرنگ در اين بستني تا حد كمي خاصيت سمي داشته و براي سلامتي انسان مضر است.
اين كارشناس تغذيه با اشاره به اينكه كلسيم ماده اصلي تشكيل دهنده  استخوان ها و دندان ها است، اظهار داشت: كودكاني كه به خوردن لبنيات عادت ندارند با خوردن بستني مي توانند تا حدي كمبود كلسيم خود را جبران و كم كم به خوردن لبنيات علاقه مند شوند.