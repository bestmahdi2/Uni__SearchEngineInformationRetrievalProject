معرفي
ترنم ييلاق
عادل جهان آراي
ييلاق،  شاديانه هاي نواحي ايران، به اهتمام كيوان پهلوان، پيانو:پويان آزاده.
«ييلاق»؛ در سيلاب آهنگهاي عقيم و گاه فاقد اصالت و هويت، و در شتاب سنگين و سريع زندگي شهري،  هنگام كه در ميان بوق عصبي ماشين ها هويت تو زخم بر مي دارد و احساس ات تاول مي زند، دست تو را مي گيرد و به اقصي نقاط ايران مي برد. اگر پاي رفتن نداشته باشي و در زنجير -به اصطلاح- شهروندي، در كوچه ها و خيابانهاي شهر دام بسته باشي، اما شايد اين حقيقت را چنان كه بايد نداني كه از روزن قفسه هاي سينه ات پرنده اي است به نام دل، كه چشمش مدام بيرون از اين قفس را مي نگرد و تماشاگر دور دست هاست و هر دم سر پرواز به گوشه گوشه اين خاك پير، تنومند و شاداب را دارد. حال كه دل، سر پرواز دارد مي توان دمي به همراه دايره و پيانو به گوشه گوشه ايران شكو  ه ناز رفت و نغمه زيباي «رعنا» ي گيلان را شنيد و اگر سر سفر داشته باشي شادي كنان «آهوجان» مردمان سخت كوش و شاد سيستان را نيز بشنوي.
«يار مهربانم گل آي گل» غيور مردمان قشقايي چنان خاطر تو را منبسط مي سازد كه گويي هنگام شادي با آنان كوه ها و دره ها به شما حسادت مي كنند.حسادت كوه ها و صخره ها زماني مضاعف مي شود كه «چكه سما»ي مازندراني ديگر جايي براي غرور كوه ها باقي نمي گذارد. در اين ميان رودها و رودك   ها و كبك ها و اردك ها با تو همپا مي شوند تا «گزل يار» و «يري يري» آذربايجان را در پاي سبلان به شادي بنشينند. و تن گرم كوير را هنگامي شور و شعف فرا مي گيرد كه «جان من تو باشي» سرزمين يزد را بشنود و «آهنگ محلي» بلوچستان او را غرق روح ييلاقي كند. ولي رودهاي سنگسر زماني خيس مي شوند كه «نومزه سو گرييه» و «قطعه سازي» اين خطه را با آهنگ شاد «كنجي كنقدون» سمنان، همسايه ديوار به ديوار خود، مي شنوند.
با «يار وفادار» مردم بهبهان به همراه قطعه «جدايي» - كه اتفاقاً طولاني ترين قطعه اين كاست است- تو نه با طبيعت، نه با زندگي و نه با شادي جدا نمي شوي و هنوز جريان داري و نغمه ها همچنان خيساب و ييلاقي هستند. قطعاتي چنين پرشادي و فرح آور هر كدام تاريخِ سرزمين ما را به دوش مي كشند و در لابه لاي چنين نغماتي به راحتي مي توان فرازمندي مردمان و شكوه مندي خاك پر گوهر را به تماشا نشست و گوهر را نه در دل زمين كه در دل مردمان ساده و بي آلايش كاويد.
اما اين همه را سرپنجه هايي كنار هم گرد  آوردند تا در يك ضيافت بتوان مهمان اهالي ايران زمين بود. دايره كيوان پهلوان و پيانوي پويان آزاده اين توانايي را داشتند كه در يك هم آميزي موسيقايي نغمه هاي فراموش شده ايران را از كنج خاطره ها و تاريخ بيرون بياورند تا بتوان از آنها به جاي ملودي هاي رنگ و رو باخته، آهنگهايي جان نواز و شيرين ساخت و با وجود داشتن چنين گوهرهاي موسيقايي از بيگانه تمناي ترنم نكرد. اين نغمات را كيوان پهلوان در طول سال ها تحقيق از اطراف و اكناف ايران گردآوري كرده است تا حافظه نسل حاضر از داشته هاي گذشته خالي نباشد.
هم آوايي پيانو با دايره در نگاه اول چنين مي نمايد كه شايد اين ساز نتواند زبان گوياي اين آهنگ ها باشد،  اما گستردگي ملودي ها و روح ييلاقي اي كه از نت هاي پيانو مترنم مي شود با عشوه هاي دايره چنان هماهنگ شده است كه اگر بگوييم غربتي از آن حس نمي شود، گزاف نگفته ايم. پيانو خود در شادي آهنگ ها روستايي مي شود و دايره او را در ميان كوه ها و دره هاي ايران پرواز مي دهد. شنيدن هر كدام از اين نغمه ها تلاش در به جريان انداختن احساسي نوستالژيك است كه اگر اين نغمه ها نباشند چه بسا عشق و آرزوهاي نياكان ما در چنبره اي از آهن و دود و مشكلات زندگي امروزين فراموش مي شوند. با شنيدن اين قطعات مي توان هر چه بيشتر باور كرد كه فرهنگ غني و موسيقي شاد و آرامش بخش ايران در روستاها و قريه هاي گرد گرفته هنوز جريان دارد. ملودي هايي كه شادي انساني و آرماني را با فضاي طبيعتي بكر به سرسبزي، طراوت و زيبايي ييلاق به  آدمي ارزاني مي دهد.
كاست «ييلاق» را نشر آواي باربد بهار امسال به بازار موسيقي عرضه كرده است.