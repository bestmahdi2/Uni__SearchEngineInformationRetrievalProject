تقويم انقلاب
قيام مردم يزد
قيام مردم يزد در هشتم فروردين 1357 حلقه سوم از سلسله قيام هاي زنجيره اي بود كه منجر به قيام سراسري در ايران بر ضد شاه و در نهايت سرنگوني رژيم پهلوي گرديد.
پس از قيام مردم قم در 19 دي ماه 1356 كه در اعتراض به مقاله توهين آميزي نسبت به امام خميني(ره )توسط عوامل رژيم در روزنامه اطلاعات به چاپ رسيده بود و طي آن عده زيادي از مردم قم توسط عوامل رژيم به خاك و خون كشيده شدند، مردم تبريز در روز 29 بهمن 56 به مناسبت اربعين شهداي قم مراسم باشكوهي برگزار كردند كه اين بار نيز با حمله ماموران مسلح رژيم به مردم بي دفاع فاجعه اي عميقتر به وقوع پيوست.
در پي اين كشتارها مراجع و علما اين كشتارها را به شدت محكوم و حضرت امام ضمن اعلام عزاي عمومي عيد 1357 شمسي را تحريم كردند.
با نزديك شدن چهلم شهداي تبريز جوشش مخصوصي در مردم ايران مشاهده مي شد. در اين ميان قيام مردم يزد در روز هشتم فروردين 57 كه تا 12 فروردين هم ادامه داشت جلوه بيشتري داشت. مردم يزد در روز نهم فروردين پس از جلسه بزرگداشت شهداي تبريز در روضه محمديه اين شهر به خيابانها ريختند و با شعارهاي انقلابي به مراكز فساد و فحشا و نيز اماكن دولتي حمله كردند.
فرداي آن روز آيت ا... صدوقي از علماي شهر يزد مردم را به تعطيل عمومي و اجتماع در مسجد جامع شهر يزد دعوت كرد و در يك سخنراني در آن اجتماع با شكوه خواستار بازگشت امام خميني(ره )از تبعيد و آزادي زندانيان سياسي و سرنگوني رژيم شد و در پايان مراسم مردم به خيابانها ريخته و تظاهرات ديگري عليه رژيم انجام دادند كه با حمله ماموران رژيم و به خاك و خون كشيدن مردم برگ سياه ديگري در كارنامه رژيم پهلوي ثبت شد. تظاهرات مردم تا روز 12 فروردين ادامه داشت و پايه هاي رژيم پهلوي را بيش از پيش سست نمود.