براي نخستين بار در كشور
مبدل هاي حرارتي سنگين در اراك طراحي و ساخته شد
اراك _ خبرنگار همشهري: معاونت اجرايي پروژه هاي شركت ماشين سازي اراك گفت: شركت ماشين سازي اراك براي نخستين بار در كشور موفق به طراحي و ساخت مبدل هاي حرارتي سنگين براي پروژه پارس جنوبي شد.
عبدالحميد لوري زاده افزود: به دنبال انعقاد قراردادي به ارزش 6/9 ميليون دلار بين ماشين سازي اراك و شركت مربوط، كار ساخت 112 دستگاه تجهيزات متعلق به فازهاي 6 و 7 و 8 پروژه پارس جنوبي شامل 94 دستگاه مبدل حرارتي، 16 دستگاه مخزن تحت فشار و 2 دستگاه برج هاي تقطير در شركت ماشين سازي اراك آغاز شد.
وي با بيان اينكه كليه مراحل طراحي و ساخت اين تجهيزات در ماشين سازي اراك انجام شده است گفت: 110 دستگاه از تجهيزات فوق ساخته و تحويل شده و دو دستگاه مبدل سنگين نيز در مراحل پاياني ساخت است.
مدير پروژه هاي فاز 6 و 7 و 8 پارس جنوبي در اين ارتباط گفت: ساخت 4 دستگاه مخزن 2 لايه كلد به وزن 210 تن براي نخستين بار در كشور علي رغم ترديدهايي كه وجود داشت و ساخت 8 دستگاه مبدل حرارتي به وزن 300 تن، ازجمله ويژگي هاي اين پروژه است.
وي با اشاره به دو مبدل حرارتي باقي مانده از مجموع مبدل هاي حرارتي طرف قرارداد، از اين مبدل ها به عنوان شاهكار پروژه فازهاي 6 و 7 و 8 پارس جنوبي ياد كرد و افزود: هريك از اين مبدل ها داراي 340 تن وزن، 535/17 متر طول، 90/2 متر عرض و 524/4 متر ارتفاع مي باشند.ضخامت بدنه اين مبدل ها نيز 60 ميليمتر و ضخامت عدسي آنها 10 ميليمتر است.