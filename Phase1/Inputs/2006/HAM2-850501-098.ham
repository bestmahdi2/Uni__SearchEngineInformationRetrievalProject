جلال طالبي:
اطراف تيم ملي كمي شلوغ است
ايسنا: سرمربي سابق تيم ملي فوتبال ايران معتقد است كه در دعوت از بازيكنان بايد محدوديت هاي زماني نيز در نظر گرفته مي شد.
جلال طالبي پس از اعلام فهرست 40نفره بازيكنان تيم ملي كشورمان اظهار كرد: بي ترديد در اين فهرست كادر فني به دنبال نفرات شايسته بودند، اما در صورتي كه قرار باشد تمامي  بازيكنان شايسته فوتبال ايران دعوت شوند فهرست دعوت شدگان از تعداد فعلي نيز بيشتر مي شود، بنابراين بهتر بود با توجه به شرايط و محدوديت زماني حداكثر 30 بازيكن به اردو دعوت مي شدند.
وي افزود: بيشتر بازيكنان ما اكنون دوران بدنسازي را مي گذرانند و از آمادگي بدني به دور هستند، بنابراين بخش اعظمي  از اردو به تقويت آمادگي جسماني بازيكنان اختصاص خواهد يافت كه در اين شرايط با تعداد نفرات كمتر، كار براي كادر فني نيز آسان تر مي شد.
طالبي در ادامه تصريح كرد: نفرات خوبي به تيم دعوت شده اند و بايد منتظر آينده باشيم تا وضعيت تيم ملي را ببينيم.
وي در ادامه با اشاره به حضور چندين مربي در كادر فني تيم ملي ايران خاطرنشان كرد: بي ترديد بايد حيطه وظايف و فعاليت اين مربيان تقسيم بندي شود. نياز است كه آنها به عنوان چشم هاي سرمربي عمل كنند و با حضور در مسابقات شهرهاي مختلف در انتخاب نفرات به سرمربي كمك كنند.
وي افزود: بايد تعامل مثبتي ميان كادر فني باشد چرا كه بروز اختلاف سليقه ميان اين تعداد مربيان دردسرساز خواهد بود.
طالبي خاطرنشان كرد: يك تيم مي تواند تا 15 مربي نيز داشته باشد اما، مهم اين است كه براي هركدام از آنها شرح وظيفه و خط مشي تعيين شود تا آنها بتوانند مشاوران مفيدي براي تيم باشند. به نظر مي آيد اطراف تيم ملي كمي شلوغ است.