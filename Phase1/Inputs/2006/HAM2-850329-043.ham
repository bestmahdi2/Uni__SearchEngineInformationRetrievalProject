آموزش و پرورش هر سال 37 درصد كسر بودجه دارد
ايسنا: وزير آموزش و پرورش اعلام كرد: بيش از 90 درصد مطالبات باقيمانده از سال 68 فرهنگيان پرداخت شده است.
فرشيدي در جمع فرهنگيان قزوين همچنين خبر داد: به زودي لايحه اي به مجلس ارائه مي شود كه بر اساس آن با اختصاص زمين از سوي دولت به آموزش و پرورش، مشكل مدارس استيجاري براي هميشه حل مي شود.
وي با اشاره به كاستي هاي آموزش و پرورش تأكيد كرد: بايد تلاش كنيم تا زمينه اي فراهم شود كه در آن، دانش آموزان از كتاب و مدرسه بيزار نباشند و با ميل و رغبت تحصيل كنند. فرشيدي با اشاره به اين كه بودجه اختصاص يافته به آموزش و پرورش در سال 85، 6 هزار و 100ميليارد تومان است، گفت: سال گذشته اين بودجه 4 هزار و 600 ميليارد تومان بوده است. به گفته وي طي 10 سال گذشته، آموزش و پرورش، هر سال 37 درصد كسر بودجه داشته است.