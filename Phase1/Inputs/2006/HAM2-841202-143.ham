دسته گل پدر بزرگ براي نوزاد 2 روزه لرستاني!
خرم آباد _ از خرم آباد خبر مي رسد كه يك نوزاد لرستاني در دومين روز تولد، مصرف ترياك را تجربه كرد.
به گزارش ايسنا، پدربزرگ اين نوزاد -كه در حال حاضر پنج روزه است -در دومين روز تولد به وي مقداري ترياك خوراند كه به وخامت حال كودك منجر شد. اين نوزاد با انتقال به بيمارستان «شهيد مدني» خرم آباد از مرگ حتمي نجات يافت. براساس خبر دريافتي، مادر اين نوزاد پس از زايمان خود كه حاصلش تولد يك دختر بود به علت ضعف جسمي  در بيمارستان بستري مي شود و نوزاد را به منزل مي برند.
در اين حال پدربزرگ خانواده در پي بي قراري هاي نوزاد، از آنجا كه كلافه شده بود، براي آرام كردن او،  دود ترياك را وارد دهان و گوش نوزاد مي كند كه به انتقال مجدد نوزاد به بيمارستان منجر شد.
دكتر عنبري، متخصص اطفال بيمارستان «شهيد مدني»، در اين خصوص گفت: چنين پيداست كه مقداري ترياك با آب گرم مخلوط و به دهان كودك ريخته شده است.
اين متخصص درخصوص شيوع اين قبيل اعمال و عوارض آن در ميان خانواده هاي لرستاني هشدار داد و خواستار فرهنگسازي رسانه ها و مطبوعات شد.