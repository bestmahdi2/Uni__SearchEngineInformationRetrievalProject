در بيانيه مشترك ايران و سوريه تاكيد شد:
عاري سازي خاورميانه از سلاح هاي كشتارجمعي
مهر:در بيانيه مشتركي كه در پايان ديدار رسمي رئيس جمهوري اسلامي ايران از سوريه منتشر شد، طرفين جنايت ترور رفيق حريري را محكوم كرده و شديداً ابراز علاقه كردند كه تحقيقات بين المللي بايد مجراي صحيح خود را بر اساس اصول فني، حقوقي و بي طرفي كامل طي نمايد و هر كوششي كه به منظور سوءاستفاده از اين جنايت وحشيانه براي اهداف سياسي باشد محكوم  گردد.در اين بيانيه، طرفين بر ضرورت آزادسازي كليه سرزمين هاي اشغالي از جمله بلندي هاي جولان سوريه و سرزمين فلسطين و باقي مانده سرزمين هاي لبناني تحت اشغال رژيم صهيونيستي تاكيد كردند. همچنين تضمين حقوق مردم فلسطين و تحقق آرمانشان در آزادسازي اين كشور و حق بازگشت به سرزمين خود و برپايي كشور مستقل فلسطين به پايتختي قدس شريف را مورد تاكيد قرار دادند.همچنين ايران و سوريه بر ضرورت حفظ تماميت ارضي و وحدت مردم عراق تاكيد نموده و كليه اقدامات تروريستي كه شهروندان عراقي و اماكن و نهادهاي اين دو كشور را مورد هدف قرار مي دهد را محكوم نموده و خواستار ضرورت تسريع در تعيين جدول زماني براي خروج نيروهاي اشغالگر از عراق گرديدند تا مردم عراق بتوانند اهداف خود را در زمينه هاي امنيت، ثبات، پيشرفت و شكوفايي كشورشان محقق سازند.در بخشي از بيانيه مشترك طرفين بر لزوم اجراي قطعنامه هاي سازمان ملل متحد مبني بر عاري سازي منطقه خاورميانه از سلاح هاي كشتار جمعي و در رأس آن سلاح هاي هسته اي تاكيد كردند.رؤساي جمهوري ايران و سوريه همچنين بر حق كليه كشورها از جمله جمهوري اسلامي ايران در استفاده صلح آميز از فن آوري و انرژي هسته اي بر اساس كنوانسيون عدم گسترش سلاح هاي هسته اي(npt)و به دور از سياست گزينشي و برخورد دوگانه كه برخي از محافل بين المللي در اين خصوص اعمال مي كنند تاكيد كردند.
دوطرف ابراز اميدواري نمودند كه فضاي عدالت و مساوات به دور از هرگونه روشهاي سلطه جويانه و تبعيض آميز و گزينشي در روابط بين المللي حاكم شود و از گفت وگو به عنوان بهترين روش در حل مسائل ميان كشورها استفاده گردد.