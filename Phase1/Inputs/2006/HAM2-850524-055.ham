علمي فرهنگي
باشگاه خبرنگاران تأسيس مي شود
ميراث فرهنگي- راه اندازي جشنواره مطبوعات در حوزه فرهنگ و هنر، تأسيس فرهنگسراي رسانه و باشگاه خبرنگاران پايتخت، خبرهايي بود كه رئيس سازمان فرهنگي هنري شهرداري تهران در مراسم بزرگداشت روز خبرنگار اعلام كرد.
در اين مراسم كه شامگاه 22 مرداد ماه جاري با حضور پيشكسوتان روزنامه نگاري، خبرنگاران فرهنگ و هنر رسانه ها و مسئولان سازمان فرهنگي ـ هنري در فرهنگسراي ارسباران برگزار شد، از فعاليت مطبوعاتي حسن نمكدوست، فريدون صديقي، احمد توكلي، محمد كاظم اخوان؛ خبرنگار مفقودالاثر ايراني در لبنان و همسر خبرنگار شهيد، صادق نيلي قدرداني شد.
توكليان: جشنواره مطبوعات قاصدك برگزار مي شود



نخستين سخنران اين مراسم، مهدي توكليان مدير روابط عمومي سازمان فرهنگي ـ هنري شهرداري بود كه از راه اندازي جشنواره اي با عنوان قاصدك خبر داد:«اين جشنواره در حوزه اخبار فرهنگ و هنر برگزار مي شود زيرا اعتقاد ما بر اين است كه فعاليت هاي اين سازمان بايد از طريق سرويس هاي فرهنگي و هنري رسانه ها پوشش داده شود.»پس از سخنان توكليان، گروه موسيقي شاهو به اجراي برنامه پرداخت و يكي از آثار مرحوم سيد خليل عالي نژاد را اجرا كرد.
محسنيان راد: روزنامه نگاران هنري ابزار خبررساني شده اند
مهدي محسنيان راد، به مقايسه روزنامه نگاري فرهنگي و هنري در ايران و غرب پرداخت و گوشه اي از چالش هاي پيش روي خبرنگاران اين حوزه را بيان كرد.
محسنيان راد، به توانايي روزنامه نگاران فرهنگي و هنري اشاره كرد:«روزنامه نگار اين حوزه بايد تواناتر از روزنامه نگار عمومي باشد زيرا هرچه فاصله ميان انتشار صفحه اي با يك موضوع افزايش يابد، جايگاه خبر در آن صفحه كاهش و جايگاه گزارش و مقاله افزايش مي يابد. كسي مي تواند گزارش و مقاله محكم بنويسد كه در كارش مهارت داشته باشد.»
اين پژوهشگر به كمبود منابع جمع آوري اطلاعات در حوزه ياد شده نيز اشاره داشت:«منابع خبري در روزنامه نگاري عمومي فراوان است اما منابع خبرنگاران فرهنگي و هنري افراد خاصي هستند كه برقراري ارتباط با آنها به سادگي ميسر نمي شود. از سوي ديگر مخاطبان اين اخبار هم افرادي خاص هستند.»
عسگري: منتظر انتقادهاي تلخ شما هستيم
علي عسگري- رئيس سازمان فرهنگي- هنري شهرداري- گفت:«انتظار ما از خبرنگاران اين است كه با زباني تند و گزنده از ما انتقاد كنند. يكي، دو پرونده شكايت از خبرنگاران در سازمان وجود داشت كه همه را پس گرفتيم. منتي هم نداريم زيرا حمايت از خبرنگاراني كه واسطه ما با جامعه هستند، از وظايف ما است.»
عسگري از راه اندازي انجمن خبرنگاران پايتخت خبر داد:«بعضي دوستان پيشنهاد دادند، ما هم پذيرفتيم. اكنون آماده و منتظر همت دوستان هستيم.»
تأسيس فرهنگسراي رسانه و باشگاه خبرنگاران، خبرهاي ديگر بود كه توسط عسگري بيان شد:«فرهنگسراي رسانه بي سر و صدا تأسيس شد اما از آنجا كه مكان مناسبي نداريم، اعلام عمومي نكرديم. باشگاه خبرنگاران نيز در آستانه تأسيس است. به دنبال فضايي مناسب هستيم كه فرهنگسرا و باشگاه را در آن استقرار دهيم.»پخش بخشي از شعر قاصدك به صداي زنده ياد اخوان ثالث و آواز استاد محمدرضا شجريان بخش هايي ديگر از اين برنامه بود.