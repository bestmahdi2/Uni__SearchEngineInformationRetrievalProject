بازسازي و حفاظت از ارگ بم
به منظور بازسازي و حفاظت ارگ بم و با هدف اصلاح تجهيزات، دولت ژاپن دستگاه ها و تجهيزاتي به ارزش بالغ بر 112 ميليون ين ژاپن(تقريبا معادل 8/8 ميليارد ريال)به ايران اهدا مي كند.
بخش فرهنگي سفارت ژاپن در ايران، ضمن بيان اين مطلب، اعلام كرد: با استفاده از كمك مزبور، سازمان ميراث فرهنگي و گردشگري ايران تجهيزات لازم براي بازسازي و حفاظت ارگ بم را دريافت خواهد نمود. اين تجهيزات شامل 10 سري داربست، 15 سري پلكان براي استفاده روي سطوح شيبدار، سه دستگاه  حفاري هيدروليكي،  2 دستگاه ليفت تراك، 3 دستگاه لودر چرخدار، 5 تسمه و قطعات يدكي آنهاست.
مراسم اهداي تجهيزات مزبور در ساعت 13 شانزدهم اسفندماه 1384 در محل دفتر سازمان ميراث فرهنگي و گردشگري شهر بم برگزار خواهد شد و فوميو ياواتا، وزير مختار سفارت ژاپن در تهران و نمايندگان سازمان ميراث فرهنگي و گردشگري، استان كرمان، شهر بم و دفتر منطقه اي يونسكو در تهران در اين مراسم حضور خواهند داشت. خاطرنشان مي شود، اين كمك فرهنگي در ادامه كمكها و هدايايي صورت مي گيرد كه توسط دولت ژاپن، سازمان هاي غير دولتي و مردم ژاپن پس از وقوع زلزله بم مورخ 5 دي ماه،1382 انجام گرفته است.