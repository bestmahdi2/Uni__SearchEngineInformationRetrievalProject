آموزش و پرورش
وزير آموزش و پرورش در گفت و گو با همشهري:چرخ مدارس بدون كمك هاي مردم نمي چرخد
گروه علمي فرهنگي- علي اصغر محمدي: بارها گفته ايم كه چرخ مدارس بدون كمك هاي مردم نمي چرخد.
وزير آموزش و پرورش در پاسخ به سؤال همشهري مبني بر اينكه چه تمهيداتي انديشيده ايد تا در طول سال تحصيلي به عناوين مختلف وجهي از اولياي دانش آموزان توسط مديران مدارس اخذ نشود، گفت: در اين زمينه بارها گفته  ايم كه چرخ مدارس بدون كمك هاي مردمي نمي چرخد و با توجه به سابقه علم دوستي مردم ما، همواره به مدارس كمك مي كنند و البته ستادي نيز در وزارت آموزش و پرورش براي پيگيري اين موضوع تشكيل شده است كه به طور جدي با اين گونه مسائل برخورد مي كند.
فرشيدي درباره گرفتن وجه هنگام ثبت نام دانش آموزان به رغم تأكيدات آموزش و پرورش تصريح كرد: «درصد مدارسي كه اين عمل را انجام مي دهند خيلي كم است، البته اين عمل خلاف قانون است».
وي افزود: «اگر 1500 مدرسه در مجموع مدارس كشور هنگام ثبت نام پول بگيرند، مي شود حدود يك درصد مدارس سطح كشور و معتقدم اين ميزان نسبت به سال هاي گذشته خيلي كاهش يافته است».فرشيدي با اعلام اينكه خلاف قانون بودن اين كار براي همكاران تشريح شده است،گفت: «امسال هزينه سرانه كه بيش از 5/1 برابر سال گذشته بود، به موقع به مدارس پرداخت شده و از اين بابت نيز در بين مديران اطمينان خاطر ايجاد شده است».
به گفته وزير آموزش و پرورش، امسال خيرين 300ميليارد تومان براي ساخت مدرسه به آموزش و پرورش كمك كرده اند كه اين موضوع نشانگر ديدگاه عميق فرهنگي مردم است، در حالي كه برخي از اين خيرين در خارج از كشور ساكن هستند.
وي در ادامه گفت وگو با همشهري خاطر نشان كرد: «اگر مردم احساس كنند پولي كه مي پردازند به حساب مدرسه واريز مي شود و آموزش و پرورش نيز بر هزينه كردن آن نظارت دارد و خرج بچه هاي خودشان مي شود، يقيناً در اين امر پيشقدم خواهند شد. اين كار نياز به فرهنگ سازي دارد».
فرشيدي اضافه كرد: «قبلاً من به عنوان مسئول اعلام مي كردم پول نگيريد، اما مديرم مجبور بود پول بگيرد، در صورتي كه هيچ گونه امكاني براي تأمين هزينه ها وجود نداشت و پولي هم به حساب مدرسه واريز نشده بود».
وي در پاسخ به سؤال همشهري درباره ضابطه مند شدن امر كمك به مدارس گفت: «ما بايد در اين زمينه جاذبه، عشق و علاقه را محور قرار دهيم زيرا فشار و اجبار در درازمدت جوابگو نيست و اگر كسي توانايي كمك به مدرسه را ندارد، نبايد اجباراً از او وجهي دريافت كرد».
وزير آموزش و پرورش افزود: «در خيلي از موارد ممكن است اصلاً وجهي دريافت نشود و نيازهاي مدرسه اعلام شود، مثل اين همه مسجدي كه در سطح كشور توسط مردم خير ساخته مي شود، مهم باور مردم است».
وي در پايان اظهار داشت: «در صدد هستيم تا با هماهنگي كميسيون آموزش و تحقيقات مجلس شوراي اسلامي اعتبار جديدي براي آموزش و پرورش در نظر گرفته شود و مجلس نيز به اين باور رسيده است كه بايد به بودجه آموزش و پرورش توجه جدي داشت و نمونه بارز آن افزايش حدود 60درصدي سرانه مدارس است.
مشاركت مردم؛ لازمه تحقق اهداف آموزش و پرورش
از سوي ديگر معاون توسعه مشاركت هاي مردمي آموزش و پرورش نيز در بيست وسومين اجلاس رؤساي مناطق آموزش و پرورش، مشاركت مردم در امور آموزش و پرورش را لازمه  تحقق اهداف اين وزارتخانه دانست و گفت: بايد مشاركت در اين حوزه را جدي بگيريم.
غلامحسين حيدري افزود: در اكثر كشورها، 70درصد هزينه هاي آموزش و پرورش از طريق مشاركت هاي مردمي تأمين مي شود.
وي در پايان گفت: 25ميليارد تومان از سوي دولت به منظور هزينه كردن در مناطق محروم و مرزي اختصاص يافته است.
اختصاص 13 هزار رديف شغلي به فارغ التحصيلان
مراكز تربيت معلم
گروه علمي فرهنگي- 13 هزار رديف از 17 هزار رديف شغلي جذب شده در سال 85 به فارغ التحصيلان مراكز تربيت معلم اختصاص يافته است.
به گزارش همشهري، مديركل دفتر ارتقاي مهارت هاي حرفه اي و تربيت معلم در ميزگرد معاونت برنامه ريزي و توسعه مديريت در بيست و سومين اجلاس روساي مناطق آموزش و پرورش سراسر كشور با اعلام اين مطلب گفت: از 720 هزار نيروي جذب شده در آموزش و پرورش بعد از انقلاب، 330 هزار نفر از مراكز تربيت معلم استخدام شدند و در اين زمينه شعار با جذب نيرو از طريق مراكز تربيت معلم است و به همين دليل از سال گذشته نيرويي خارج از تربيت معلم در وزارت آموزش و پرورش استخدام نشده است.
حسين نقوي با اشاره به ارتقاي سطح تحصيلي معلمان اظهار داشت: در اين زمينه دوره هاي فراگير كارداني ايجاد شده است كه طي 3سال آينده فرهنگيان ديپلمه به كارداني ارتقا مي يابند.
وي همچنين از ايجاد و دوره كارشناسي توسط آموزش و پرورش خبر داد و گفت: آموزش و پرورش مجوز برگزاري دوره هاي بالاتر از كارشناسي را ندارد و بايد تحت ليسانس ساير دانشگاه ها باشد. در اين مورد توافق هايي با دانشگاه پيام نور شده است تا در 31 مركز دوره ويژه كارشناسي فرهنگي با اعطاي مدرك مورد تاييد وزارت علوم ايجاد شود.
مديركل دفتر ارتقاي مهارت هاي حرفه اي و تربيت معلم در ادامه با اشاره به احياي آزمون مقطع كارداني به كارشناسي پس از 5 سال تعطيلي اظهار كرد: امسال 10 هزار نفر جذب مي شوند و از سال آينده نيز اين ظرفيت افزايش خواهد يافت.به گفته وي 300 هزار معلم داراي مدرك معادل در آموزش و پرورش وجود دارد.
نقوي در مورد آموزش هاي ضمن خدمت نيز گفت: براي نخستين بار نظام جامع آموزش كاركنان دولت به تصويب رسيد و همچنين در حال تهيه نرم افزاري هستيم كه در اختيار فرهنگيان قرار خواهد گرفت و در صورت اخذ آموزش از اين طريق، فرهنگيان يك مقطع تحصيلي ارتقا مي يابند.