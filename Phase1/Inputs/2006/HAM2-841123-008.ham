ياد
آشپزخانه حسيني
روح ا... مهرپارسا- از قرن چهارم هجري زمان آل بويه كه عزاداري به طور رسمي از طرف حكومت مورد حمايت قرار گرفت؛ اطعام عزاداران هم در كنار فرهنگ عزاداري، آئيني  خاص پيدا  كرد. از اين فرهنگ پسنديده بيشتر از يكهزار سال مي گذرد و سال به سال گسترده تر و پخته تر مي شود و در كنار هر تكيه، آشپزخانه هم جزء ضروريات آن به حساب مي آيد.
در هر شهر و ديار بنا به آداب و رسوم محلي نوع اطعام عزاداران فرق كرده و تعداد دفعاتي كه به عزاداران غذا داده مي شود هم با شهر و محل ديگري تفاوت دارد.
در شميران با توجه به گستردگي محلات قديمي و شكل گيري مناطق جديد هر محل در اين زمينه آئين خاص خود را دارد. تعدادي از مساجد جديد هستند كه برنامه هاي اطعام آنان محدود به شبها و روزهاي تاسوعا و عاشورا مي گردد. وليكن محلات قديمي كه تكاياي مستقلي از مسجدند به دليل وجود وقفيات كافي و بانيان متعدد، تعداد روزها و شب هايي كه عزاداران اطعام مي شوند نسبت به ديگر مناطق بيشتر است. يكي از اين دست محلات حصاربوعلي است كه بيست شام و سه ناهار در برنامه كاري آن قرار دارد. آشپزخانه تكيه حصاربوعلي يكي از استثنايي ترين آشپزخانه هاي تكايا در تهران بزرگ است زيرا كادر آن كه بين ده تا پانزده نفر مي باشند كه همه افتخاري اين كار را انجام مي دهند.
بعضي از اين گروه ادامه دهنده راه پدر يا پدربزرگ خود هستند كه قبلاً جزو خادمان آشپزخانه حسيني بوده و بعد از فوت نسل در نسل منصب نوكري آقا اباعبدالله به فرزند يا نوه رسيده است. اين آشپزخانه قبلاً بيشتر از يك قرن هيزمي بود وليكن بعد از انقلاب به سيستم گاز شهري مجهز گرديد. عزيزان گروه آشپزخانه 23 روز كار و فعاليت روزانه را جهت انجام كار در آشپزخانه رها مي كنند يعني افراد اداري مرخصي مي گيرند، آنهايي كه شغل آزاد دارند هم مغازه را به ديگري مي سپرند و مخلصانه ملبس به لباس كار آشپزخانه حسيني مي شوند، جالب تر اينكه آخرين شب برنامه اطعام تكيه كه به قول محلي  ها خرج آشپز ها نام دارد،كاركنان آشپزخانه نه تنها مزد نمي گيرند بلكه در هزينه اطعام آخرين شب هم مشاركت دارند. آخرين شب تكيه را اصطلاحاً شب مزد هم مي گويند در چنين شبي كليه خادمان تكيه اعم از آشپزخانه آبدارخانه و خدمات عمومي با لباس كار در كنار سينه زنان مسئول عزاداري شده و با صداي حزن انگيز ضمن تكرار نوحه فرياد برمي آورند ما مزد عزاداري از فاطمه مي خواهيم...
توزيع كنندگان غذا
يك تيم منسجم بيست نفره هم در تكيه مسئوليت سفره اندازي و توزيع غذا را به عهده دارند به قدري به كارشان مسلط هستند كه جمعيت بين دو هزار تا چهار هزار نفر را حدوداً با يكي دو ساعت صرف وقت پوشش مي دهند. اين بيست نفر هر جا باشند در بيست شب طعام در تكيه حضور بهم رسانيده و انجام وظيفه مي نمايند.