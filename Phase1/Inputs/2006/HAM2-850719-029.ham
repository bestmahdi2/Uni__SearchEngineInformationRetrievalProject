198 مركز جديد غيردولتي در دانشگاهجامع علمي كاربردي ايجاد مي شود
گروه علمي فرهنگي- 198 مركز جديد غيردولتي در دانشگاه جامع علمي كاربردي ايجاد مي شود.
به گزارش همشهري دكتر حسين بلندي رئيس دانشگاه جامع علمي كاربردي ديروز با اعلام اين مطلب در جمع خبرنگاران گفت: در حال حاضر 650 گروه متقاضي ايجاد مراكز جديد علمي كاربردي هستند و چون استانداردهاي دانشگاه تغيير كرده است 198 مركز از اين ميان انتخاب خواهند شد.
وي توضيح داد: مراكز دانشگاه جامع علمي كاربردي به 16 رتبه تقسيم شده است و بر اين اساس مراكز غيردولتي كه از سوي دستگاه هاي اجرايي معرفي شده اند با تصويب در شوراي گسترش وزارت علوم تبديل وضعيت خواهند داد و به اجراي دوره هاي پودماني مي پردازند.
وي در بخش ديگري از سخنانش به افزايش صددرصدي ظرفيت هاي دوره هاي كارشناسي ناپيوسته دانشگاه در سال جاري اشاره كرد و افزود: امسال حدود 50 برنامه آموزشي كارشناسي ناپيوسته جديد در دانشگاه جامع ارائه مي شود كه 16 برنامه آن در بخش كشاورزي خواهد بود.
دكتر بلندي، زمان ثبت نام دوره هاي ترمي بدون آزمون دانشگاه جامع علمي كاربردي را آبان امسال ذكر كرد و اظهار داشت: تا پايان امسال نيز آزمون دوره هاي پودماني دانشگاه برگزار خواهد شد.
وي همچنين با بيان اين كه پارسال 181 هزار ظرفيت در دانشگاه جامع علمي كاربردي ايجاد شده است گفت: اين امر منجر به ثبت نام 120 هزار دانشجو در نظام جامع علمي كاربردي شده است لذاظرفيت دانشگاه در سال گذشته 84 درصد افزايش يافته است.
وي تعداد مدرسان دانشگاه جامع علمي كاربردي را 12 هزار نفر ذكر كرد و گفت: مدرسان دانشگاه جامع علمي كاربردي داراي مدرك كارشناسي ارشد و دكترا هستند.
دكتر بلندي در ادامه سخنانش به ساماندهي شهريه  هاي دانشگاه جامع علمي كاربردي اشاره كرد و گفت: شهريه ميانگين دوره هاي پودماني دانشگاه جامع در كميته ساماندهي شهريه حدود 30درصد كاهش يافت. شهريه دوره هاي ترمي نيز 5 درصد كاهش يافته است.
به گزارش همشهري رئيس دانشگاه جامع علمي كاربردي با اشاره به اين كه 69 برنامه آموزشي از سال 84 تاكنون در دانشگاه تصويب شده است گفت: 17 برنامه آموزشي نيز در اين مدت بازنگري شده و 70 برنامه ديگر در حال بازنگري است. حدود 60 دوره كارشناسي ناپيوسته جديد نيز در دانشگاه ايجاد شده است.