نسل جديد مريخ نورد ها
روبات هاي جهنده براي اكتشاف در مريخ
گروه علمي فرهنگي- ممكن است روزي سياره سرخ، دسته هايي از روبات هاي به اندازه توپ تنيس را مشاهده كند كه در جستجوي حيات به درون غارهاي زيرزميني جهش مي كنند. اين روبات ها انرژي خود را از پيل هاي سوختي مينياتوري به دست مي آورند و براي جهش و حركت از فناوري ماهيچه مصنوعي بهره خواهند برد.
به نوشته سايت پارس اسكاي، اين روبات ها كه به دوربين ها و حسگرهاي كوچكي مجهز مي شوند براي جمع آوري اطلاعات به طور مستقل عمل خواهند كرد و به جستجوي نشانه هاي باقيمانده از حيات ذره بيني مي پردازند كه ممكن است با سرد و خشك تر شدن سياره طي هزاران سال به لايه هاي زيرين سياره عقب نشيني كرده باشند. روبات هاي مريخ توسط پنلوپ بوستون، استاديار موسسه نيومكزيكو و پروفسور استيون دوبووسكي از موسسه فناوري ماساچوست در حال طراحي هستند.
ماكس كولمن، مدير مركز جستجوي حيات در آزمايشگاه پيشرانه موشكي ناسا مي گويد كه در اختيار داشتن تعداد زيادي تجهيزات كوچك كه بتوانند ناحيه اي گسترده تر از يك كاوشگر مجزا را پوشش دهند راهكاري ابتكاري است. بوستون كه مدير برنامه تحقيقاتي cave and karst دانشگاه است زمان زيادي را صرف مطالعه حيات ذره بيني غارهاي كره زمين كرده است. وي تصور مي كند كه حيات ذره بيني غارهاي زميني مي تواند مدلي از حيات باشد كه احتمالا در غارهاي مريخ وجود داشته است.
اما براي اكتشاف غارهاي مريخ نياز به تجهيزاتي متفاوت از آنچه كه مريخ پيماها اخيرا روي اين سياره مستقر كردند مي باشد. اين مريخ پيماها نمي توانند نواحي دشوار درون غارها را جستجو كنند و از دست دادن و يا آسيب ديدن آنها نيز پر هزينه است. روبات هاي جهنده آن قدر كوچك هستند كه مي توان هزاران عدد از آنها را در محموله يك كاوشگر مانند كاوشگر اكتشاف مريخ(mars explorer rover)جاي داد. از دست دادن تعدادي از اين روبات ها در شرايط خطرناك غارگردي تاثير منفي روي جمع آوري اطلاعات نخواهد داشت.
روبات ها پوسته سختي از جنس مواد پيشرفته خواهند داشت كه ممكن است شفاف و يا غير شفاف باشد. اين پوسته ها مي توانند سرماي سخت مريخ، پرتو شديد فوق بنفش كه آنها را بمباران مي كند و جو نازك مملو از ذرات باردار را تحمل كنند. تعدادي از روبات ها مجهز به دوربينهاي كوچكي خواهند بود و برخي ديگر حسگرهايي خواهند داشت كه متغيرهايي مانند كيفيت هوا، دما، رطوبت و يا رگه هاي بيولوژيكي و شيميايي را اندازه گيري مي كنند. ممكن است تعدادي از آنها نيز تراشه هاي رايانه اي مينياتوري را حمل كنند كه براي انجام آزمايشات محدود روي خاك و نمونه هاي ديگر طراحي شوند.
هر روبات بر اساس يك برنامه رايانه اي كه از رفتار حشرات مدل سازي شده حركت و عمل خواهد كرد. هر روبات از وجود روبات هاي اطراف خود آگاهي خواهد داشت و براي عملي ساختن يك ماموريت به طور گروهي با هم فعاليت مي كنند. براي مثال، اگر يكي از آنها كه حامل يك حسگر شيميايي است از كار بيفتد و يا گم شود، روباتي ديگر كه يك حسگر شيميايي را با خود حمل مي كند وظيفه آن را به عهده مي گيرد.
بوستون و دابووسكي در نظر دارند تا دو سال آينده را صرف ساخت و آزمايش نمونه هاي اوليه اي كنند كه ممكن است طي 10 يا 20 سال آينده روي مريخ و يا حتي ماه قدم بگذارند.