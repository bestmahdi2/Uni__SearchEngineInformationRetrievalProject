قيمت فروش سهام شركت مس اين هفته تعيين مي شود
گروه بورس- مدير امور عرضه سهام سازمان خصوصي سازي از برگزاري جلسه اي در اين هفته براي تعيين قيمت پايه سهام شركت ملي صنايع مس ايران خبر داد.
سيدمهدي عقدايي، مدير امور عرضه سهام سازمان خصوصي سازي در گفت وگو با همشهري با اعلام اين خبر افزود: سهام شركت صنايع ملي مس ايران ظرف 10 روز آينده قيمت گذاري و عرضه خواهد شد. به همين مناسبت جلسه اي در اين هفته براي تعيين قيمت سهام مذكور برگزار خواهد شد.
وي در خصوص مبناي قيمت گذاري سهام شركت صنايع مس گفت: مبناي قيمت گذاري سهام اين شركت بر پايه روند سودآوري اين شركت خواهد بود. عقدايي در پاسخ به اين سؤال كه در صورت صدور قطعنامه اي عليه ايران در شوراي امنيت، آيا سازمان خصوصي سازي همچنان به عرضه سهام در بورس ادامه خواهد داد يا خير گفت: حتي اگر قطعنامه اي عليه ايران صادر شود ما سهام مورد نظر را عرضه خواهيم كرد. وي افزود: بازار ديگر به چنين رويدادهايي عادت كرده و واكنش خاصي به اين قبيل خبرها نشان نمي دهد. بنابراين ما بر اساس برنامه به عرضه سهام ادامه خواهيم داد.
آيين نامه قيمت گذاري سهام دولتي
در همين حال اسماعيل غلامي معاونت آماده سازي و امور شركت هاي سازمان خصوصي سازي از ارسال آيين نامه جديد قيمت گذاري سهام شركت هاي دولتي در روز چهارشنبه به هيأت عالي واگذاري سهام خبر داد و گفت: چهارشنبه هفته جاري آيين نامه جديد قيمت گذاري سهام شركت هاي دولتي تقديم هيأت عالي واگذاري خواهد شد تا پس ازنهايي شدن براي تصويب به هيأت دولت برود. وي همچنين در خصوص نحوه قيمت گذاري سهام شركت صنايع ملي مس ايران گفت: در هفته جاري جلسه عرضه سهام شركت ملي مس با حضور سازمان بورس و اوراق بهادار، سازمان خصوصي سازي، كارگزار عرضه كننده و سازمان توسعه و نوسازي صنايع معدني به عنوان مالك سهم براي تعيين قيمت پايه هر سهم تشكيل خواهد شد. وي از اعلام قيمت پايه هر سهم اين شركت خودداري كرد و افزود: هرگونه اعلام قيمت براي سهام شركت مس منوط به تصميماتي است كه در اين جلسه بر اساس توافق طرفين اتخاذ خواهد شد. غلامي در خصوص مبناي قيمت گذاري سهام شركت مس تصريح كرد: روش قيمت گذاري اين سهم بر مبناي سودآوري شركت با در نظر گرفتن عوامل جانبي متعدد صورت مي گيرد. معاونت آماده سازي و امور شركت هاي سازمان خصوصي سازي تاكيد كرد: تعيين قيمت پايه سهام شركت هاي بورس معمولاً بر اساس نسبت قيمت به درآمد و سودآوري شركت انجام مي شود. وي خاطرنشان كرد: معمولاً عوامل متعددي در قيمت گذاري يك سهم دخيل هستند كه ما بر اساس تمامي اين عوامل و مبناي سودآوري شركت، قيمت پايه هر سهم را تعيين مي كنيم.
عرضه اوليه
ديروز همچنين سهام شركت گسترش سرمايه گذاري ايران خودرو براي نخستين بار در بورس تهران عرضه شد. علي صحرايي ناظر معاملات بورس تهران در اين باره گفت: ديروز 12ميليون سهم شركت گسترش سرمايه گذاري ايران خودرو در بورس عرضه شد و در نهايت قيمت هر سهم دو هزار و 383 ريال مورد معامله قرار گرفت.ارزش كل دادوستد انجام شده 28ميليارد و 600 ميليون ريال معادل 1درصد از كل سهام اين شركت بود.