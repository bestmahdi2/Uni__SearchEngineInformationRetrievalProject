واكنش جهاني عليه جنايات اسرائيل در فلسطين
يكصد فلسطيني شهيد و مجروح شدند
گروه بين  الملل- يورش ارتش اسرائيل به سرزمين هاي فلسطيني كه بر اثر آن افزون بر يكصد نفر شهيد و مجروح شده اند، بازتاب گسترده اي در افكار عمومي جهان داشته است.
در ژنو، شوراي حقوق بشر سازمان ملل در نخستين روزهاي فعاليت خود طي يك نشست ويژه نقض حقوق انساني مردم فلسطين بدست اسرائيلي ها را محكوم كرد.
اين نشست با 29 رأي موافق در مقابل يازده رأي مخالف اتحاديه اروپا و كانادا و پنج رأي ممتنع، قطعنامه پيشنهادي گروه كنفرانس اسلامي و گروه عرب در محكوميت نقض حقوق انساني مردم فلسطين توسط اسرائيل را تصويب كرد.
در بروكسل مردم بلژيك در مقابل مقر نهادهاي اتحاديه اروپا طي تظاهراتي به جنايات رژيم صهيونيستي اعتراض كرده و خواهان توقف آن شدند. در واشنگتن مسلمانان مقيم اين شهر به همراه ديگر مخالفان اسرائيل طي تظاهراتي اعتراض خود را نسبت به كشتار مردم فلسطين اعلام داشتند. به زودي در نيويورك، تگزاس، كاليفرنيا، ماساچوست، كلرادو، اورلاندو، مينه سوتا، ايلينويز و ميشيگان نيز قرار است تظاهرات مشابهي برگزار شود.
وزارت امور خارجه اندونزي در اعتراض به تهاجم نظامي ارتش اسرائيل به باريكه غزه، اعلام كرد تيم تنيس  بانون اين كشور از شركت در مسابقات ورزشي در اسرائيل انصراف داده است.
در پاريس جمعي از فرانسوي ها در حمايت از مردم فلسطين طي تظاهراتي بي تفاوتي افكار جهاني و عدم واكنش مقامات فرانسوي در قبال جنايات رژيم صهيونيستي را محكوم كردند.
در آرژانتين هزاران تن از مردم در اعتراض به اين جنايت ها در خيابانهاي شهر بوينس آيرس راهپيمايي كرده و در مقابل سفارت اسرائيل در اين شهر تجمع كردند. در مالزي نيز مردم مسلمان كوالالامپور تظاهرات مشابهي را برگزار كرده و پس از شركت در نماز جمعه به سمت سفارتخانه هاي آمريكا و انگليس راهپيمايي كردند.
غزه در آتش و خون
يورش نظاميان اسرائيل به سرزمين هاي فلسطين كه به بهانه آزادسازي سرباز اسير اسرائيلي و جلوگيري از پرتاب موشك به سوي سرزمين هاي اشغالي آغاز شده بود، هر روز ابعاد گسترده تري مي يابد.
طي چند روز گذشته مناطق فلسطيني به ويژه باريكه غزه آماج حملات هوايي، دريايي و زميني ارتش اسرائيل قرار دارد. به گونه اي كه بنا بر اخبار خبرگزاريها تنها تا نخستين ساعات بامداد روز جمعه(ديروز)25 فلسطيني كشته و 80 تن ديگر مجروح شدند كه حال بعضي از مجروحان وخيم گزارش شده است.
نظاميان ارتش اسرائيل در اين مدت بيت لاهيا را از هوا و زمين مورد حمله قرار دادند. المطاطره را با توپخانه و تانك مورد يورش قرار دادند. در اين منطقه همچنين يك نظامي اسرائيلي كشته و دو تن ديگر مجروح شدند اما بيشترين شهدا و مجروحان مربوط به بيت حانون در شمال غزه است كه از طريق توپخانه و جنگنده ها مورد يورش قرارگرفته است.
صهيونيست ها با هجوم به غزه در جنوب اين منطقه خود را به فرودگاه غزه رسانده و در محور مرزي غزه با مصر در نزديكي شهر رفح مستقر شدند.
در شمال آنان تا عمق سه كيلومتري غزه نفوذ كرده و در همين حال اعلام داشته اند كه تا هر جا كه لازم باشد پيشروي خواهند كرد. آنان با اشغال مناطقي از شمال غزه منطقه را،منطقه بسته نظامي اعلام كردند. در همين منطقه ديروز حسين ابوعجوه عضو دفتر سياسي حماس ترور شد. در واكنش به اين اقدامات مقامات فلسطيني بار ديگر از جهانيان خواستند براي ممانعت از كشتار مردم فلسطين و نابودي زيرساخت هاي آن به اسرائيل فشار وارد كنند.
در همين حال سعيد صيام وزير داخلي تشكيلات خودگردان فلسطين طي دستوري به نيروهاي امنيتي فلسطين از آنان خواست تا به مقابله به مثل اقدام كنند. وي گفت: مقابله با تجاوزات اسرائيل يك وظيفه ديني و ملي است. اسماعيل هنيه نخست وزير فلسطين نيز با انتقاد از حملات اسرائيل به نوار غزه آن را يك مجازات دسته جمعي خواند و خواهان مداخله جامعه بين الملل به منظور توقف بزرگترين حمله نظامي اسرائيل به فلسطين شد.
در همين حال، قطر به عنوان نماينده كشورهاي عربي، پيش نويس قطعنامه اي را به شوراي امنيت داد تا براساس آن تجاوزات و حملات اسرائيل به غزه خاتمه يافته و مقامات دستگير شده فلسطيني آزاد شوند. اما اين پيش نويس بلافاصله با مخالفت آمريكا و فرانسه مواجه شد.