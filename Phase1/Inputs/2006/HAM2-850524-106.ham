نگاه امروز
روزهاي دور از دارو
گروه اجتماعي - ناصر خسرو ديگر داروخانه اي بزرگ در پياده رو يا مركز فسادي كه مسئولان از آن ياد كرده اند، نيست اما نگراني مردم سرجاي خود است. پاكسازي ناصرخسرو انجام شد، اما ادامه  اين روند نياز به همكاري همه دستگاه ها دارد.
ناصرخسرو يكي از خيابان هاي قديمي  تهران است كه از نخستين سال هاي جنگ و همزمان با آغاز تحريم هاي همه جانبه  عليه ايران، به تدريج به پاتوق فروشندگان داروهاي ناياب تبديل شد؛ كوچه پس كوچه هايي تنگ كه هر گوشه آن پر بود از فروشندگان معجون زندگي. اغلب كساني كه در دو دهه گذشته با داروهاي ناياب و كمياب سروكار داشته اند، خيابان ناصرخسرو را به عنوان تنها مركز تهيه چنين داروهايي مي شناسند. در واقع اغلب داروهاي خاص، پس از ورود به كشور از چرخه توزيع داروخانه اي خارج و در خيابان ناصرخسرو عرضه مي شدند.  اين در حالي است كه هنوز هم بيماران براي تهيه دارو هاي ناياب خود مجبورند با مراجعه به داروخانه هاي 13آبان و هلال احمر در تهران، نياز خود را تامين كنند. با  اين همه، واقعيت آن است كه بسياري از مراجعه كنندگان به  اين مراكز، هرگز به داروي خود دست نمي يابند. ناصرخسرو اما داروخانه بزرگي بود كه همه جور دارويي در آن يافت مي شد.  اين دارو ها كه از سوي باندهاي بزرگ و پر قدرت با سوءاستفاده از سهميه هاي نهادها و سازمان ها وارد كشور مي شد، از سوي دلالان خرده پا خريداري و در نهايت از طريق فروشندگان خرده پا در خيابان ناصرخسرو عرضه مي شد.
به رغم  اينكه فرمانده نيروي انتظامي  و وزير بهداشت تاكيد كرده اند كه با پاكسازي خيابان ناصرخسرو قصد دارند تا به توزيع داروها سروساماني بدهند، اما به نظر نمي رسد تا هنگام ساماندهي عرضه داروهاي ناياب در كشور، برخورد با فروشندگان دارو در ناصرخسرو بتواند مشكلي را حل كند.در  اين ميان هرچند كه تاكنون هيچ آمار رسمي  درباره تعداد جان باختگان حاصل از نبود دارو بر اثر تحريم و موارد مشابه آن ارائه نشده، اما با يك حساب سر انگشتي مي توان حدس زد تعداد جان باختگان كم نبوده است و هيچ كس هم البته مسئوليت آن را برعهده نمي گيرد. به هر حال بايد پذيرفت كه چنانچه جغرافياي جرم محدود نشود بسياري از خيابان هاي شهر استعداد تبديل شدن به ناصرخسرويي ديگر را دارند.درواقع مبارزه با توزيع داروهاي قاچاق از طريق اشغال مكان هايي نظير ناصرخسرو و تنبيه قاچاقچيان دارو به تنهايي به جايي نخواهد رسيد و مسئله مبارزه با قاچاق فقط با تكيه به اين شيوه شكست خواهد خورد. مشكل توزيع داروهاي قاچاق را بايد به شيوه هاي مختلف نظير توجه به ضرورت ورود برخي از داروهاي مورد نياز بيماران به كشور و به شيوه قانوني حل كرد.پزشكان نيز نبايد بيماران را به تهيه داروهايي كه در فهرست داروهاي مجاز كشور قرار ندارد، ترغيب كنند كه اين امر نيز نياز به فرهنگ سازي دارد.
زماني كه پزشكان از داروهايي كه در فهرست دارويي كشور وجود ندارد براي بيماران تجويز مي كنند، بيماران به هر طريقي كه شده آن را تهيه مي كنند، چرا كه اين داروها براي بيمارستان لازم است و زماني كه داروخانه ها نتوانند آن را در اختيار بيماران قرار دهند آنان نيز به تهيه آن از مكان غيرمجاز اقدام مي كنند.