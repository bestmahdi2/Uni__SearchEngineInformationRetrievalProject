يادداشت
نيازشناسي مناسب و متناسب
* حجت الاسلام سيد رضا تقوي
انقلاب اسلامي در ايران به رهبري امام خميني(ره)تحولي شگرف در جغرافياي سياسي و فكري جهان در قرن بيستم به  وجود آورد و نور اميد را در دل مستضعفان و آزاديخواهان در سراسر گيتي تاباند. از جمله بركات و دستاوردهاي بزرگ اين انقلاب، احياء و اقامه نماز جمعه بود. «نماز جمعه» در نظام اسلامي به عنوان جريان جوشان عبادي- سياسي بستر جامعه اسلامي را درمي نوردد تا دشت دل ها را سيراب و نهال انديشه ها را شاداب نگه دارد. جرياني كه از محوريت نظام و امامت امت سرچشمه مي گيرد و گاه به منزله درخت تنومند و پرشاخ و برگي خودنمايي مي كند و سايه بر سر همه مؤمنان خداجوي مي افكند.
نماز جمعه از طرف شارع مقدس تشريع گرديد تا در ابعاد عبادي و تربيتي روح و رفتار، انسان  هاي آماده را خدايي و الهي كند و در بعد سياسي، حاكم اسلامي را در دستيابي به اهداف والاي انساني و خدايي اش مدد برساند. نماز جمعه از نگاه فقه شيعه، «نماز ولايت» است. ارتباط تنگاتنگي كه اين نماز با امامت امت دارد، موجب مي شود تا هر هفته مؤمنان نمازگزار با حضور در جماعت جمعه، پيوند و ارتباط خود را با حضرت بقية الله الاعظم(ارواحنا فداه)و نايب بزرگوارش مستحكم تر نمايند و از اين طريق فضاي ذهن و زندگي خود را با نور ولايت روشن نگه دارند. با عنايت به منابع ديني و نيز با مراجعه به سخنان رهبر معظم انقلاب اسلامي به ويژگي ها، آثار و كاركردهاي بسيار چشمگيري از نماز جمعه برمي خوريم كه بيش از پيش جايگاه والا و ارزش و اهميت اين عبادت سياسي را براي ما روشن  مي كند.
بايد دانست كه نماز جمعه يك عبادت معمولي نيست، بلكه كاركردهاي بسيار و موثري در عرصه هاي مختلف زندگي دارد؛ كاركردهايي كه هركدام قادرند بخشي از نيازهاي معنوي و اجتماعي جامعه را تامين كنند. يكي از اين كاركردهاي برجسته و مؤثر حفظ و نگهداري از اركان نظام اسلامي است.در اين كوتاه سخن شايسته است تذكري هم به خطباي جمعه بدهم هرچند كه ايشان نسبت به اين موضوع آگاهند توجه هميشگي و مستمر به اين موضوع موجب ارتقاء خطبه هاي نماز جمعه خواهد بود و آن چيزي نيست جز نيازشناسي متناسب و مناسب مخاطبان. پيش از اين كه، خطيب جمعه، زبان به خطابه گشايد، بايد مخاطب خود و نيازمنديهاي فكري و فرهنگي او را بشناسد تا به تناسب ظرفيت، ميزان معلومات و نيازمنديهاي او خوراك فكري تهيه نمايد و سپس با روش هاي مناسب، پيام خطبه ها را در حوزه جان او وارد كند.
* رئيس شوراي سياستگذاري ائمه جمعه