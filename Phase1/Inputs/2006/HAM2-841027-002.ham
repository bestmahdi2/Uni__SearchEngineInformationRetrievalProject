بازار
2 هزار و 500 سال صادرات پسته از ايران
سابقه صادرات پسته از ايران به ساير نقاط جهان به 2 هزار و 500 سال پيش مي رسد. براي نخستين بار در دوران باستان، هخامنشيان اين ميوه بومي را در قلمرو خود پرورش دادند و بعدها آن را به كشورهاي همجوار نيز صادر كردند، بنابراين قدمت كشت و صادرات اين محصول به 3 تا 4 هزار سال پيش مي رسد.
در دايره المعارف بريتانيكا و برهان قاطع نيز ايران به عنوان خاستگاه بومي پسته معرفي شده تا جايي كه منابع و مستندات تاريخي روايت مي كنند اين محصول، بومي نواحي سغد و خراسان است كه تا زمان هخامنشيان، ساير ملل از آن اطلاعي نداشته اند.
پروفسور گيرشمن در كتاب ايران از آغاز تا اسلام به اين نكته اشاره مي كند كه نخستين درختان پسته، نخستين بار در عصر هخامنشيان از ايران به حلب برده شده اند.
محمدحسن ابريشمي، مولف كتاب پسته ايراني نيز كه جايزه كتاب سال 1373 را از آن خود كرده درباره مبدا رويش پسته مي گويد: سرزميني كه بعدها پارت و سپس خراسان نام گرفت محل رويش اصلي و اوليه درختان پسته است.
مستندات تاريخي نشان مي دهد درختان پسته در عصر هخامنشيان خودرو بوده و اهلي نشده بودند. اين درخت در هيچ جاي ديگري روييده نمي شده، بنابراين از دوران باستان، پسته صادراتي ايران انحصاري و مخصوص قلمرو ايران بوده است.
در عصر ساساني، پسته در زمره كالاهاي مهمي قرار گرفت كه به چين صادر مي شد. در اين دوره از تاريخ، پسته به عنوان خوراكي مطبوع و به شكل بريان يا بوداده مورد مصرف قرار مي گرفت. همچنين در پخت برخي شيريني ها از پسته، بادام و گردو استفاده مي شد؛ شيريني هايي كه بعدها در زبان عربي لوزينه و جوزينه ناميده شدند.
متني از دوره ساساني به زبان پهلوي به جاي مانده است كه در آن به پسته گرگاني(كه در آن روزگار اين نوع پسته، شهرت داشته است)اشاره شده است.
انتقال درختان پست0ه از خراسان به ساير نواحي پسته خيز ايران و ديگر مناطق جهان، پس از ظهور اسلام و پيروزي اعراب در جنگ ها صورت گرفت.
شهر قم، قديمي ترين منطقه اي است كه درختان پسته به آنجا وارد شده و سابقه كاشت پسته در آن به نيمه قرن اول هجري قمري بازمي گردد.
لفظ پسته در زبان هاي يوناني، لاتين و ساير زبان هاي اروپايي از نام پسته ايراني گرفته شده است. نام اين درخت در زبان پارسي قديم پيستاكا  و در زبان پارسي ميانه يا پهلوي، پيستاك بوده است و در فارسي متاخر نيز پسته تلفظ شده است.