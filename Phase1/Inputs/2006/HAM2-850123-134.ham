هانومن 2 در راه است
گروه ادب و هنر: قسمت دوم «هانومن» هم ساخته مي شود.
به نوشته سايت اينديا اف ام، به دنبال موفقيت عظيم مالي انيميشن هندي «هانومن» در سال قبل، سازندگانش تصميم گرفته اند كه دنباله اين فيلم را نيز تهيه كنند. هزينه توليد قسمت دوم فيلم 90 ميليون روپيه خواهد شد. شركت هندي سازنده فيلم «هانومن 2» را با همكاري يك شركت بين المللي خارجي توليد مي كند، كه اين شركت در ساخت چندين انيميشن هاليوودي همكاري داشته است.
ماهش راماناتان تهيه كننده فيلم مي گويد: «قصه فيلم دقيقاً دنباله اي بر ماجراهاي قسمت اول است و تماشاگران شاهد بزرگ شدن هانومن در منطقه كاليوگ خواهند بود. هانومن با بچه ها دوستي نزديكي در دنياي امروزي پيدا مي كند و در نبرد با نيروي شر به پيروزي مي رسد.» اين فيلم همزمان با جشن ديوالي(جشن سال نو مردم هند در اواسط ماه آبان)سال 2007 به روي پرده مي رود.
قسمت اول فيلم كه در جشن ديوالي سال قبل به نمايش عمومي درآمد، توسط هنرمندان هندي خلق شد و در اكران عمومي خود بيش از 150 ميليون روپيه فروش كرد.