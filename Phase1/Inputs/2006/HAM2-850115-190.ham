مجري طرحهاي ساخت و توسعه شبكه راه آهن كشور:
بودجه بخش حمل و نقل ريلي بايد سه برابر شود
گروه شهري _ اميرموسي كاظمي: ساخت 800 كيلومتر مسير اصلي راه آهن عظيم بافق _ مشهد در چهار سال به موازات اجراي ديگر طرحها و احداث راه آهن مشهد _ سرخس(جاده ابريشم)در عرض سه سال نشان داد كه توان و ظرفيت ساخت راه آهن در كشور به ميزان هزار كيلومتر در سال، قابليت ارزشمندي است كه ضرورت سرمايه گذاري مضاعف براي توسعه شبكه راه آهن كشور را مي طلبد. ضرورتي كه در لايحه بودجه سال 85 هم به مانند سالهاي گذشته ناديده گرفته شد.
مجري طرحهاي ساخت و توسعه شبكه راه آهن كشور گفت: «توان ما احداث حدود هزار كيلومتر خط آهن در سال است ولي منابع و اعتباراتي كه وجود دارد تنها براي حدود يك چهارم از اين ميزان كفاف مي دهد.»
مهندس حسين تهراني در گفت وگو با همشهري با اشاره به روند صعودي احداث خطوط ريلي در برنامه هاي اول، دوم و سوم توسعه كشور، افزود: «در برنامه اول توسعه حدود 853 كيلومتر، در برنامه دوم 1290 كيلومتر و در برنامه سوم حدود 2000 كيلومتر راه آهن ساخته شده است اما هنوز تا رسيدن به جايگاه واقعي اين صنعت در كل ناوگان حمل و نقل كشور فاصله بسياري وجود دارد.» عضو هيأت مديره شركت ساخت و توسعه زيربناهاي حمل و نقل كشور خاطرنشان كرد: «گر چه ما در راستاي سياستهاي پولي و مالي دولت و بودجه مصوب مجلس شوراي اسلامي حركت مي كنيم اما براي رسيدن به اهداف توسعه پايدار و بهينه كردن بخش حمل و نقل و تأمين منابع ملي بايد سهم حمل و نقل ريلي به چند برابر افزايش پيدا كند.»
مهندس تهراني از پروژه هاي قزوين _ رشت _ انزلي _ آستارا به طول 372 كيلومتر، كرمان _ بم _ زاهدان به طول 315 كيلومتر، راه آهن غرب كشور شامل اراك _ كرمانشاه  - خسروي و همدان _ ملاير به طول 631 كيلومتر، انشعبات بافق _ مشهد به طول 200 كيلومتر، ميانه _ بستان آباد _ تبريز به طول 205 كيلومتر، اصفهان _ شيراز به طول 506 كيلومتر، خط سريع السير قم _ اصفهان به طول 183 كيلومتر، مراغه _ اروميه به طول 183 كيلومتر، ميانه _ اردبيل به طول 175 كيلومتر و تهران _ همدان _ سنندج به طول 425 كيلومتر به عنوان طرح هاي مهم در دست احداث شركت ساخت و توسعه زيربناهاي حمل و نقل كشور نام برد و افزود: «به دليل كم توجهي گذشته و تكاليف انباشته شده، اجراي طرح هاي بسيار متعددي براي حصول به اهداف توسعه  راه آهن ضروري است.»
مجري طرح هاي ساخت و توسعه شبكه راه آهن كشور، اعتبار لازم براي تكميل طرح هاي اجرايي را 47 هزار و 800 ميليارد ريال ذكر كرد و گفت: «حداقل نياز ما براي پيشبرد طرحهاي در دست اجرا در سال آينده 10 هزار ميليارد ريال است اما با توجه به كمبود منابع و اعتبارات، پيشنهاد شش هزار و 380 ميليارد ريالي خود را اعلام كرديم كه اين مبلغ در لايحه بودجه سال 85 به سه هزار و 93 ميليارد ريال كاهش يافت. در واقع با اين مبلغ حدود يك سوم از توان شركت را مي توان به كار گرفت.»
وي تكميل شبكه هاي ترانزيتي راه آهن در كريدورهاي شمال _ جنوب و شرق _ غرب، تكميل شبكه ترانزيتي راه آهن هاي آسيايي، احداث راه آهن هاي سريع السير مسافري براي ارتباط كلانشهرها و مراكز مهم گردشگري، احداث راه آهن در سواحل شمالي و جنوبي، اتصال شبكه  راه آهن به بنادر مهم كشور، مراكز مهم توليدي، صنعتي و كشاورزي و مراكز استانها، رفع تنگناها و دو خطه كردن محورهاي شرياني شبكه ريلي موجود و احداث محورهايي براي كاهش مسافت و زمان حمل و نقل ريلي را به عنوان اهداف چشم انداز بلندمدت توسعه راه آهن ايران نام برد و افزود: «افق قابل پيش بيني در چشم انداز 20 ساله پس از تكميل مطالعات در دست تهيه طرح جامع حمل و نقل ريلي كشور مشخص خواهد شد. اما با بررسي هاي دقيق و اجرايي انجام شده در برنامه ايران،1400 افق 20 ساله شبكه ريلي به طول 28 هزار كيلومتر كه پنج هزار كيلومتر آن دو خطه و 10 هزار كيلومتر آن برقي خواهد بود، پيش بيني شده است.»
مهندس تهراني طرحهاي مهم و در دست مطالعه توسط مجري طرحهاي ساخت و توسعه شبكه راه آهن كشور را 38 طرح به طول حدود 12 هزار كيلومتر ذكر كرد و از راه آهن هاي ترانزيتي بندر امام _ خرمشهر به راه آهن عراق، سنگان - هرات، اتصال بندر چابهار به شبكه راه آهن، راه آهن شيراز _ بوشهر- عسلويه و عسلويه _ بندرعباس، اتصال مراكز استانهاي خراسان شمالي و جنوبي، لرستان، چهارمحال و بختياري و ايلام به شبكه و رفع تنگناهها و دو خطه كردن محورهاي شرياني شبكه ريلي موجود در محور جنوب، تهران _ ميانه، قم _ اراك و اهواز _ خرمشهر به عنوان مهمترين طرحهاي مطالعاتي نام برد.
عضو هيأت مديره شركت ساخت و توسعه زيربناهاي حمل و نقل كشور، استفاده از بودجه عمومي و صندوق ذخيره ارزي به ميزان سالانه حدود شش هزار ميليارد ريال و اختصاص عوارض سوخت به نفع توسعه راه آهن با توجه به تأثير اساسي حمل و نقل ريلي در صرفه جويي سوخت به ميزان سالانه حدود دو هزار ميليارد ريال را به عنوان راهكارهاي پيشنهادي براي تأمين اعتبار لازم در برنامه چهارم توسعه كشور نام برد و ادامه داد: «اختصاص منابع ارزي از صندوق ذخيره ارزي جهت خريد ماشين آلات ويژه راهسازي از خارج كشور به ميزان حدود 500 ميليون دلار جهت افزايش ظرفيت و سرعت عمليات و كاهش هزينه تمام شده آن و ارتقاي بهره وري و همچنين اختصاص سهميه فاينانس ارزي براي برخي طرحهاي مهم و طرح و ساخت epc-f به ميزان دو ميليارد دلار، راهكارهاي ديگري است كه مي توان براي تأمين اعتبار لازم در برنامه چهارم توسعه كشور به كار بست.»