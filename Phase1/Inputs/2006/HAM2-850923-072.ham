فراخوان شهردار تهران براي حضور مردم در انتخابات
قاليباف: فردا روزي سرنوشت ساز است
گروه شهري- شهردار تهران حضور شهروندان در انتخابات روز 24 آذرماه را بسيار مهم و سرنوشت ساز توصيف كرد.
محمدباقر قاليباف در جمع ائمه جماعات مساجد تهران در مسجد الزهرا(س)واقع در شهرك قدس گفت: انتخابات خبرگان رهبري از ابعاد مختلف براي ما مهم و اساسي است و دشمنان انقلاب هم در اين مورد از گذشته تاكنون سرمايه گذاري كرده اند تا آن را تضعيف و اهميت آن را تقليل دهند. وي افزود: خبرگان رهبري اساس حكومت و موجب مشروعيت نظام است و استوانه اصلي نظام را مقتدر نگه مي دارد.
قاليباف سپس به انتخابات شوراها اشاره كرد و گفت: شوراها نقش كليدي در كارآمدي نظام در نزد افكار عمومي ايفا مي كنند و به نظر من بسياري از مشكلات و موضوعات مردم در يك نهاد عمومي مثل شهرداري و شوراي شهر قابل حل و فصل است. وي با اشاره به اينكه شوراها بايد تصميم سازي كنند گفت: شوراي شهر براي تصميم گيري به دور از مسائل جناحي و سياسي فعاليت كنند.
شهردار تهران گفت: خوشحالم از اينكه بعضي جريانات و گروه هايي كه از لحاظ گرايش سياسي مورد نظر من نيستند كار مرا قبول دارند اما اگر اين جريانات بخواهند كار ما را به نفع خود مصادره كنند، اين طور نيست. من متعلق به اردوگاه اصولگرايان هستم و احساس مي كنم كارم را به گونه اي انجام دادم كه آنهايي كه به دنبال بهانه هستند نمي توانند بهانه پيدا كنند.
وي درادامه به سرشماري اخير اشاره كرد و گفت: آمار جمعيتي سرشماري آبان ماه نشان مي دهد كه 70 درصد جمعيت كشور شهرنشين شده اند و بيشترين جمعيت در كلانشهرها هستند به همين دليل اگر مي خواهيم چشم انداز 20ساله را تحقق داده و توسعه را اساس كار قرار دهيم بايد به قطبهاي جمعيتي توجه اي ويژه داشته باشيم.
قاليباف افزود: اگر بخواهيم در كلانشهرها توسعه پايدار داشته باشيم ناگزيريم محله محوري، محله گرايي و توجه به كانون محله را اساس كار قرار دهيم اين در حالي است كه مي توانيم توسعه پايدار را از مسجد محله آغاز كنيم.
به گفته وي اگر شهرداري مي خواهد موضوعات را به صورت ديني دنبال كند بايد حركت را از مساجد آغاز كند.
شهردار تهران مهاجرت و حاشينه نشيني را از معضلات بزرگ كلانشهرها برشمرد و گفت: در شهرهاي ما مشكلات مربوط به مسكن و زمين فشار زيادي را بر مردم وارد كرده و رسيدگي به اين مسائل از جمله اقداماتي است كه بايد در دستور كار قرار گيرد.
قاليباف خاطرنشان كرد: قبل از انقلاب، دولت توجهي به مساجد نداشت و آنها توسط خود مردم اداره و نگهداري مي شدند اما اين خلأ امروز بايد از سوي شهرداري پر شود و يكي از وظايف شهرداري اين است كه در توسعه حوزه نفوذ مساجد كار كند كه ما برنامه هايي نيز در اين رابطه تنظيم كرده ايم. وي در پايان با بيان اينكه با شعار نمي توان كار را پيش برد گفت: اگر امروز درد دين، انقلاب، شهدا و امام شهدا را داريم و مي گوييم سرباز ولايتيم بايد كارآمدي دين در اداره جامعه را به اثبات برسانيم.