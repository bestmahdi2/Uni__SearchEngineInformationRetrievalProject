جهان سلامت
ويتنام و داستان بي پايان آنفلوآنزاي پرندگان
دكتر سيد محمد ابوترابي: اگر از شما بپرسند موفق ترين كارنامه مبارزه با آنفلوآنزاي پرندگان را كدام كشور داشته، ممكن است به نام هر كشوري اشاره كنيد، بجز ويتنام. ولي واقعيت همين است. علي رغم آلودگي شديد و تلفات بسيار زياد بيماري آنفولانزاي پرندگان در اين كشور، از حدود يك سال پيش تا كنون هيچ فرد ويتنامي به آنفلوآنزاي پرندگان مبتلا نشده است. با اين حال، اخيرا دوباره ويروس h5n1 در مرغداري هاي اين كشور شيوع پيدا كرده است.
نگراني مجدد
هفته گذشته وزارت بهداشت ويتنام اعلام كرد كه 5 هزار و 500 مرغابي و 500 مرغ در 2 هفته اخير در دو استان جنوبي اين كشور مرده اند. همين باعث شده تا دوباره نگراني هايي در مورد بروز موارد انساني آنفلوآنزاي پرندگان در ويتنام ايجاد شود. اين نگراني به حدي است كه در اطلاعيه اخير دولت ويتنام آمده است: خطر گسترش بيماري آنفلوآنزاي پرندگان در منطقه دلتاي ميكونگ در جنوب كشور جدي است، زيرا مزرعه داران، پرندگان تلف شده از آنفلوآنزاي پرندگان را براي مدت طولاني در آبراه ها رها كرده بودند. منطقه دلتاي ميكونگ ويتنام، براي نخستين بار در اواخر سال 2003 ميلادي شاهد نخستين نشانه هاي بيماري آنفلوآنزاي پرندگان بود و در دو سال بعد از آن تاريخ، 42 نفر در اثر ابتلا به اين بيماري در دلتاي ميكونگ جان دادند. البته دولت ويتنام توانست با اجراي تمهيدات ويژه اي بالاخره اين بيماري را كنترل كند. در واقع به دنبال جمع آوري گسترده پرندگان مبتلا به آنفلوآنزاي پرندگان و انجام واكسيناسيون ضد اين بيماري، ويتنام در يك سال گذشته از گسترش آنفلوآنزاي پرندگان در ميان انسانها در امان بوده است. اين موفقيت به حدي قابل توجه بود كه سازمان بهداشت جهاني براي كنترل بيماري آنفلوآنزاي پرندگان در سراسر دنيا از متخصصان ويتنامي خواست تا در اين زمينه به متخصصان اين سازمان و ساير كشورهاي جهان آموزش دهد.
راه حل
با وجود نگراني هاي مجدد در ويتنام، جامعه جهاني خوشحال است كه واكسن اين بيماري كشف شده و در موارد خاصي قابل استفاده است. دارونريكس اولين واكسن آنفلوآنزاي پرندگان در جهان است كه از يك مرجع بين المللي و معتبر، تاييديه رسمي دريافت كرده است. اگرچه هنوز استفاده از اين واكسن براي پيشگيري از بيماري مذكور، پيش از بروز همه گيري جهاني مجاز نيست و نمي توان آن را از حالا تجويز كرد ولي به هر حال حداقل براي زمان بروز فاجعه جهاني همه گيري آنفلوآنزاي پرندگان مورد تاييد قرار گرفته است.