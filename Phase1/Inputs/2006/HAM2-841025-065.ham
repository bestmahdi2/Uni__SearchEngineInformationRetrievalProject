نوع ضعيف آنفلوانزاي پرندگان در ژاپن
ايرنا: وزارت بهداشت، كار و رفاه ژاپن گزارش داد كه77نفر در اين كشور به نوع ضعيف آنفلوانزاي پرندگان مبتلا شده اند. روزنامه انگليسي زبان «ژاپن تايمز» به نقل از اين وزارتخانه نوشت: «ويروس آنفلوانزاي پرندگان مشاهده  شده در بيماران مبتلا از نوع h5n2 بوده كه نسبت به ويروس h5n1 كم خطرتر است. براساس اين گزارش، وزارت بهداشت و موسسه بيماري هاي واگيردار ژاپن پس از انجام آزمايش بر روي353تن از كاركنان مرغداري هاي استان هاي« ايباراكي و سايتاما»كه پيشتر در آنها بيماري آنفلوانزاي پرندگان مشاهده شده، به اين موضوع پي برده اند. به گزارش وزارت بهداشت ژاپن، با مشاهده آنتي بادي آنفلوانزاي پرندگان در بدن برخي از اين افراد مشخص شده كه آنان قبلا به اين بيماري مبتلا شده اند.
اين گزارش حاكي است كه بيشتر مبتلايان به آنفلوانزاي پرندگان، كاركنان اين مرغداري ها بوده اند. اين نخستين بار در جهان است كه مواردي از سرايت ويروس h5n2 به انسان ديده مي شود. بيماري آنفلوانزاي پرندگان نخستين بار پس از گذشت چندين دهه در آوريل سال 2004ميلادي در يك مرغداري در استان كيوتو ژاپن مشاهده شد. ويروسي كه مرغ هاي اين مرغداري را به بيماري آنفلوانزاي پرندگان مبتلا كرده بود، از نوع ويروس خطرناك h5n1 بود كه تاكنون بيش از 76نفر را در كشورهاي جهان كشته است. تاكنون در ژاپن تنها يك مورد ابتلاي به بيماري آنفلوانزاي پرندگان از نوع ويروس h5n1 گزارش شده است كه فرد مبتلا توانست از اين بيماري خطرناك جان سالم به در برد.