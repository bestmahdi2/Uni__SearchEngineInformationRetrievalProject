مديرعامل صندوق مهر رضا(ع)فقط 20 درصد متقاضيان، وام ازدواج دريافت كرده اند
اعطاي تسهيلات مسكن از سال آينده آغاز مي شود
گروه اقتصادي- مديرعامل صندوق مهر امام رضا(ع)با بيان اين كه طي شش ماه فعاليت صندوق 264 هزار و 682 نفر براي دريافت وام ازدواج ثبت نام كرده اند و 205 هزار و 855 نفر براي دريافت وام به بانك ها معرفي شده اند، گفت: به علت مشكلات اداري و برخي ناهماهنگي ها با بانك هاي عامل، فقط 20 درصد افراد معرفي شده به بانك ها توانسته اند وام ازدواج دريافت كنند.
سيد حسين شبيري همچنين از بررسي طرح آغاز ارائه تسهيلات مسكن از سوي صندوق مهر رضا(ع)از سال آينده خبر داد و با بيان اينكه اعتبار صندوق براي تسهيلات اشتغال زايي و كارآفريني در سال جاري 70 ميليارد تومان است، افزود: در بخش كارآفريني، طي سال جاري حدود 17 هزار و 208 فقره وام براي طرح هايي با قابليت اشتغال زايي براي 25 هزار نفر پرداخت شده است.
وي ميزان اعتبار منظور شده براي روستاهاي كشور در سال جاري را 100 ميليارد تومان ذكر كرد و از طرح هماهنگي بانكها با صندوق براي جذب سپرده هاي قرض الحسنه خبر داد و افزود: پس از اعلام اين طرح 260 ميليون تومان در بانك ملي حساب قرض الحسنه افتتاح شد. شبيري با اشاره به تأسيس دفاتر استاني و شهرستاني صندوق مهر امام رضا(ع)، اضافه كرد: تاكنون 70 درصد دفاتر شهرستاني در مكان هاي مستقل آغاز به كار كرده اند و 20 درصد نيز در ساير ادارات مشغول به فعاليت هستند. وي حداكثر زمان براي پرداخت وام ازدواج را دو ماهه و وام اشتغال را يك ماهه اعلام كرد و بااشاره به اينكه تسهيلات لوازم خانگي از 3 ميليون تومان به پنج ميليون تومان افزايش يافته است گفت: افرادي كه قصد ازدواج دارند به صورت غيرحضوري ثبت نام مي كنند و مداركشان را از طريق اينترنت مي فرستند و صندوق دعوتنامه هايي را براي آنها ارسال مي كند.