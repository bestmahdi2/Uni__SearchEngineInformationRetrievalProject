نگاه امروز
كيميايي به نام ثبات مديريت شهري
گروه شهري - شايد به ظاهر چندان عجيب نباشد، مرور واقعه اي كه بر مديريت شهري تهران گذشته اين كه اين شهر از آغاز فعاليت بلديه مشابه امروز 57 شهردار را به خود ديده است و متوسط عمر مديريت شهري در پايتخت بزرگ كشور، كمتر از 19 ماه است، چندان شگفت نيست. چراكه اين گوهر كمياب را در كمتر عرصه اي از مديريت كشور مي توان يافت.
اگر تهران امروزه چندان حال و هواي خوشي ندارد و به لحاظ شهري جزو شهرهاي آلوده و غيراستاندارد جهاني است، نمي توان از تأثير اين عدم ثبات در ساختار مديريت شهري اش غافل ماند. به واقع هنگامي كه تونل رسالت، يكي از مهم ترين پروژه هاي شهري تهران در حدود 9 سال به طول مي انجامد و حدود چهار شهردار را به خود مي بيند، واقعا چه توجيهي مي توان آورد؟ چگونه مي توان تأخير در احداث پروژه هاي مختلف را توجيه كرد؟ اين اتفاق چندان غيرمعمول نيست. در اين شهر بسياري از برنامه هاي شهري، سال ها از مديري به مديري ديگر به ارث مي رسد، بالاخره آن كه تواناتر است، موفق مي شود مهر پايان بر آن بزند. اما اين سرنوشت شوم تا كي بر تهران حكمفرما خواهد بود. آيا هنوز هم قرار است كه در آمارهاي جهاني كه هرساله از سوي سازمان هاي مختلف زيست محيطي، اقتصادي، رفاهي و... منتشر مي شود، نزول كنيم و شاهد تهراني باشيم كه ديگر جايي براي زندگي نيست.
بي ترديد، شهروندان تهراني، اولين و مهم ترين قربانيان اين تغيير هميشگي مديران شهري اند. آنانند كه به دليل نبود ثبات مديريت شهر، زندگي در گردوغبار و آلودگي و ساعت ها در ترافيك ماندن را پذيرفته اند. اگر تهران داراي ثبات در مديريت اش باشد، بسياري از معضلات كه هم اكنون لاينحل نشان مي دهند، به آرامي رنگ مي بازند و تهران رفته رفته به سوي شهري متعادل و مناسب به پيش مي رود.
براساس تجارب هرچند محدود اما قابل تكيه مي توان نتيجه ثبات مديريت شهري تهران را به خوبي پيش بيني كرد. همانگونه كه در سه دوره مختلف اين شهر، تجربه خوبي از مديريت اش به دست آورد و توانست در آن دوران، سيمايي به غايت مطلوب به خود بگيرد، مسلما با تكرار اين تجربه، مي توان شاهد جهش اين شهر پردغدغه بود. با مروري به شيوه مديريتي شهرهاي بزرگ جهان و ثبات مديريت آنان، مي توان آثار و نتايج آن را در شهر ديد. بي ترديد ثبات مديريت يك جلوه بيروني دارد و آن هم نظم و نظام ساختار شهر است. به عبارتي، ثبات مديريت شهري مي تواند موجب ايجاد حاشيه امني شود براي مديراني كه با تكيه بر آن برنامه ها و اهدافي را طرح كرده و براي رسيدن به آن شهر را به پيش ببرند. گويا اين گوهر ناياب چونان كيميا دست نيافتني است و تهران هنوز نتوانسته به هيأت يك پايتخت، مولفه هاي يك شهر را داشته باشد.