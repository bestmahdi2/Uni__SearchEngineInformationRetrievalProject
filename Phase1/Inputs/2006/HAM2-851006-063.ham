عباس: حماس فقط ده روز فرصت دارد
گروه بين الملل - در حالي كه هنيه و محمود عباس قرار است در اردن با يكديگر ملاقات كنند،ديروز اعلام شد كه عباس فقط ده روز به حماس براي تشكيل دولت وحدت ملي فرصت مي دهد.
ايسنا به نقل از شبكه خبري الجزيره از دعوت ملك عبدالله پادشاه اردن از هنيه براي سفر به اردن و گفت و گو با محمود عباس خبرداد. اين خبر از آن روي اهميت دارد كه روابط اردن با حماس تيره است و اين كشور به طور رسمي از محمود عباس و فتح حمايت مي كند.
اما درحالي كه هنيه و به عبارتي حماس از اين دعوت و گفت و گو استقبال كرده است،ديروز يكي ازنزديكان محمود عباس به روزنامه الحيات چاپ لندن گفت كه وي تنها ده روز به حماس براي به سرانجام رساندن مذاكرات تشكيل دولت وحدت ملي فرصت داده است.اين خبر ها در شرايطي مطرح مي شودكه به گزارش خبرگزاري مهر ديروز احمد ابوحليبه عضو فراكسيون حماس در مجلس فلسطين گفت كه حماس حاضر است با همه گروه  هاي فلسطيني براي رسيدن به دولت وحدت ملي مذاكره كند.وي گفت دليل بن بست در مذاكرات را بايد در رفتار فتح جستجو كرد.
در همين حال ايسنا درخبري بدون ذكر منبع آن به نقل از يك عضو حماس نوشت كه اين جنبش در صورت برگزاري انتخابات پيش از موعد در فلسطين در آن شركت مي كند. اگرچه اين نظرمي تواند به عنوان اعتماد به نفس حماس در داشتن محبوبيت عمومي تلقي شود اما تا پيش از اين حماس به صراحت مخالف برگزاري چنين انتخاباتي بوده و آن را خلاف قانون اساسي فلسطين عنوان كرده بود.
در همين حال ديروز رئيس سازمان اطلاعات داخلي اسرائيل(شاباك)گفت در صورت برگزاري انتخابات مجدد احتمال پيروزي فتح صفر است.
اين اخبار در شرايطي منتشر مي شود كه ديروز روزنامه اسرائيلي يديعوت آحارنوت نوشت كه آمريكا طرحي را براي تقويت فتح و تضعيف حماس به منظور تسويه حساب سياسي ميان اسرائيل و تشكيلات خودگردان فلسطين تهيه كرده است. درمقابل اين طرح، ديروز خبرگزاري آلمان خبرداد كه حماس از مجلس اين كشور خواسته است تا صايب عريقات رئيس اداره مذاكرات در سازمان آزاديبخش فلسطين را استيضاح و در باره نقش مقامات رياست تشكيلات خودگردان از جمله محمود عباس در محاصره تحميلي مردم فلسطين تحقيق كند.