گفت وگو
طرح نهايي مجلس براي حل مشكل مسكن تا پايان امسال ارائه مي شود
گروه اقتصادي- رئيس جمهوري چندي پيش به دنبال ادامه روند افزايش بها و اجاره بهاي مسكن خواهان تشكيل ستادي با حضور برخي از وزيران براي متعادل ساختن بازار مسكن شد. اين در حالي است كه ظاهرا با وجود برگزاري 2 جلسه ميان برخي از وزيران و ارائه راه كارهايي در اين باره هنوز نتيجه جلسات فوق با جمع بندي همراه نشده است. از سوي ديگر نمايندگان مجلس هم حدود 3 ماه گذشته اعلام كردند كه به صورت جدي پيگير حل مشكل بازار مسكن هستند. در خصوص اينكه تاكنون چه اقداماتي در اين زمينه از سوي نمايندگان مجلس به ويژه اعضاي كميسيون عمران انجام شده است با ولي آذروش مخبر اين كميسيون گفت وگو كرده ايم.
***
آيا طرحي از سوي نمايندگان در خصوص حل بحران مسكن تهيه شده است؟ چه زماني اين طرح در صحن علني مجلس ارائه خواهد شد؟
اين طور به نظر مي رسد كه براي حل چالش اساسي مسكن در كشور تنها راه كار منطقي ارائه طرحي منسجم از سوي نمايندگان مجلس باشد، طرحي كه طبق آن هم دولت مكلف شود تا با اتخاذ سياست هاي مدون مانند عرضه زمين با نرخ مناسب به سازندگان انبوه مسكن، ارائه تسهيلات كافي براي توليد مسكن، جذب مشاركت بخش خصوصي در كنار حمايت لازم از انبوه سازان ميزان توليد مسكن را افزايش دهد تا بهاي مسكن هم كاهش يابد. هم اكنون در حال تهيه مراحل اوليه اين طرح هستيم، اما براي آنكه وضعيت اين بازار هر چه زودتر بهبود يابد، طرح نهايي را تا پايان سال در صحن علني مطرح خواهيم كرد.
چرا نمايندگان مجلس در تلاش برآمده اند تا با ارائه طرحي جديد چالش بازار مسكن را رفع كنند؟
بر اساس طرح جامع مسكن اجراي اهداف ماده 30 قانون برنامه چهارم توسعه مبني بر حل مشكل مسكن مردم و خانه دار شدن اقشار نيازمند جامعه مد نظر قرار گرفته شده است. از آنجايي كه در اين طرح به مساله مسكن به شكل كلي توجه شده و جزئيات آن مورد توجه قرار نگرفته، لذا نهايي و اجرايي شدن آن هم براي تحقق اهداف برنامه چهارم توسعه در بخش مسكن نيازمند برنامه ريزي هاي مناسب تري است. در عين حال ارائه طرح هاي كارساز براي حل مشكل مسكن در هر شرايطي مي تواند زمينه ساز خانه دار شدن مردم باشد.
وضعيت فعلي اين بازار را تا پايان امسال چگونه مي بينيد؟
مسكن در عين آنكه جزو نيازهاي اوليه افراد به شمار مي رود، اما از آنجايي كه در گروه مباحث اقتصادي كشور قرار مي گيرد، لذا هرگونه بروز نوسان در بعد اقتصاد كشور مي تواند بر بازار مسكن هم اثر گذار باشد. هم اكنون به دنبال جو رواني به وجود آمده در زمينه افزايش بهاي مسكن در كنار اعطاي تسهيلات خريد مسكن به عموم به جاي پرداخت اين قبيل تسهيلات به سازندگان و انبوه سازان مسكن در كنار سياست هاي نادرست دولت در اين بخش شاهد افزايش 30 تا 40 درصدي بهاي مسكن و اجاره بهاي مسكن در برخي نقاط شهر هستيم كه كاملا غير منطقي است. البته بايد اذعان كنيم كه به دنبال وقوع ركود در بازاري چون مسكن پس از طي دوره اي شاهد خروج اين بازار از ركود خواهيم بود. در حقيقت به نظر مي رسد دوره ركود بازار مسكن هم اكنون در حال اتمام است و با افزايش عرضه مسكن طبق قانون برنامه چهارم توسعه شاهد فعال شدن اين بازار خواهيم بود.