200 هزار مقرري بگير صندوق بيمه بيكاريتا پايان سال شاغل مي شوند
گروه اجتماعي - پيش بيني مي شود تا پايان سال 200 هزار مقرري بگير از طريق اشتغال مجدد مقرري بگيران بيمه بيكاري از محل اعتبارات بانك رفاه مشغول به كار شوند.
داوود مددي مدير عامل سازمان تأمين اجتماعي در گردهمايي مشترك وزارت كار و امور اجتماعي با سازمان تأمين اجتماعي گفت: هم اكنون مقرري بيمه بيكاري از 6 تا 50 ماه پرداخت مي شود و افراد داراي 6 تا 24 ماه سابقه پرداخت حق بيمه و مجرد 6 ماه و افراد متاهل 12 ماه مقرري بيمه بيكاري و افراد داراي 241 ماه سابقه پرداخت حق بيمه و متاهل 50 ماه حق بيمه بيكاري دريافت مي كنند.
مددي با مقايسه شرايط پرداخت بيمه بيكاري ميان كشورهاي مختلف و ايران، اظهار كرد: اتريش با دريافت 2/2 درصد حق بيمه 3 تا 6 ماه مقرري بيمه بيكاري، فرانسه با دريافت 6 درصد از 45 روز تا 3 ماه و آلمان با 1/4 درصد حق بيمه 4 تا 12 ماه مقرري بيمه بيكاري پرداخت مي كنند؛ اين در حاليست كه در كشور ما با 3 درصد حق بيمه 6 تا 50 ماه مقرري بيمه بيكاري پرداخت مي شود.
مديرعامل سازمان تأمين اجتماعي با اشاره به روند منابع و مصارف صندوق سازمان تأمين اجتماعي افزود: در سال 66، منابع صندوق بيكاري 415 ميليون تومان و در سال 67 دو ميليارد و 61 ميليون تومان بوده است و همواره با كسري منابع نسبت به مصارف مواجه بوده ايم.
وي خاطرنشان كرد: همچنين از سال 81 تا 84 به طور متوالي و مستمر با افزايش مصارف نسبت به منابع مواجه بوديم چنانچه در مجموع 234 ميليارد تومان كسري اين صندوق است.
به گفته مديرعامل سازمان تأمين اجتماعي، در سال 84 يك ميليون و 175 هزار نفر در قالب صندوق بيمه بيكاري مقرري بگير شدند. وي در ادامه بيان كرد: علت 78 درصد خروج مقرري بگيران بيمه بيكاري در سال 84 اتمام مدت استحقاق بوده است و 17 درصد به دليل اشتغال مجدد مقرري شان قطع شده همچنين 50 درصد نيز بازنشسته و يا از كار افتاده تلقي شدند، بر اين اساس اغلب مقرري بگيران نسبت به اشتغال مجدد اقدام نمي كنند.
مددي با بيان اينكه براساس مصوبه جديد هيات دولت، شرايط اشتغال مجدد مقرري بگيران بيمه بيكاري با استفاده از تسهيلات بانكي فراهم شده است اظهار كرد: در سال 70 به ازاي هر 74 نفر پرداخت كننده حق بيمه بيكاري، يك نفر مقرري بيمه بيكاري دريافت مي كرد؛ اين در حاليست كه در سال 83 اين رقم به 39 نفر در مقابل يك نفر و در سال 84 به 43 نفر در مقابل يك نفر تغيير پيدا كرده است.
مديرعامل سازمان تأمين اجتماعي در ادامه با اشاره به تهديدهاي صندوق بيمه بيكاري افزود: احتمال تمديد قانون تنظيم بخشي از مقررات تشكيلات نوسازي صنايع، تحت پوشش قرار گرفتن كارگران قراردادي و افزايش تعداد بيكاران به دليل تعطيلي برخي از كارگاههاي داراي بحران، از جمله تهديدهاي پيش روي صندوق بيكاري است. وزير كار نيز در اين نشست گفت: 5/18ميليون نيروي كار غيردولتي در كشور وجود دارد كه 7 ميليون و 200 هزار نفر آنها تحت پوشش سازمان تأمين اجتماعي قرار دارند و پيش بيني مي شود كه 5/4 ميليون نفر نيروي كار جديد تا پايان برنامه چهارم توسعه به اين جمعيت افزوده شود.
جهرمي با اشاره به كاهش پرونده هاي اختلافي ميان كارگران و كارفرمايان پس از تشكيل كميته هاي سازش اظهار كرد: تأمين معيشت كارگران با هر نوع قراردادي بايد در جهت حفظ سرمايه انساني مورد توجه قرار گيرد. وي با بيان اين كه در راستاي تكميل طرحهاي بزرگ نيمه كاره نيازهاي اعتباري مشخص شود، تصريح كرد: تكميل اين طرح ها منجر به ايجاد 550 هزار فرصت شغلي مي شود.