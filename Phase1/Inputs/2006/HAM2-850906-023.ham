پيش بيني ها در خصوص آثار احتمالي حاضر در جشنواره فيلم فجر
دستاورد مديران جديددرضيافت فيلم هاي امسال
در غياب فيلمسازاني چون حاتمي كيا،ملاقلي پور،بيضايي و تقوايي حضور فيلم هايي چون سنتوري(داريوش مهرجويي)،رئيس(مسعود كيميايي)
و خون بازي(رخشان بني اعتماد)مي تواند به رونق جشنواره بيفزايد
فرامرز قريبيان و مسعود كيميايي در پشت صحنه رئيس
عكس: الميرا مقدم
دستاوردهاي مديريت تازه سينما
سال گذشته مديران ارشاد برگزاركننده جشنواره اي بودند كه اغلب فيلم هايش در زمان مديريت قبلي توليد شده بودند. به همين خاطر در فجر امسال است كه مي توان حاصل سياست هاي محمدرضا جعفري جلوه معاونت سينمايي وزارت ارشاد را مشاهده كرد. بيست و پنجمين جشنواره فيلم فجر، از اين منظر مي تواند اهميتي مضاعف بيابد چون در آن مي توان دستاوردها و احتمالاً كاستي هاي سياست هايي را كه در يك سال اخير بر سينما حاكم بود، ديد. اين در حالي است كه نهاد برگزاركننده جشنواره فجر يعني بنياد سينمايي فارابي كمترين ميزان تغيير و تحولات را تجربه كرده است.
گروه ادب و هنر- دو ماه ديگر در چنين روزهايي سينماگران و سينما دوستان در تب و تاب جشنواره فجر به سر خواهند برد، هر چند از همين حالا هم مي توان چشم اندازي را كه در انتظار بيست و پنجمين جشنواره فيلم فجر است تا حدودي حدس زد.
آنچه پيش رو داريد فقط يك گمانه زني اوليه از حاضران احتمالي جشنواره فجر است. تجربه سال هاي گذشته نشان داده كه حتي تا روز برگزاري جشنواره هم نمي توان با قطعيت از حضور فيلمي در آن سخن گفت ولي با احتساب تمام احتمالات و حوادث پيش بيني نشده فجر بيست و پنجم بضاعتش تقريباً همين فيلم هايي خواهد بود كه در اين جا به آن پرداخته ايم.
رونق سينماي دفاع مقدس
با فهرست كردن حاضران احتمالي جشنواره امسال، اولين نكته اي كه جلب توجه مي كند، حضور پررنگ توليدات دفاع مقدس است. با نمايش فيلم هايي چون روز سوم(محمد حسين لطيفي)، اتوبوس شب(كيومرث پوراحمد)، اخراجي ها(مسعود ده نمكي)، مثل يك قصه(خسرو سينايي)و پاداش سكوت(مازيار ميري)سينماي دفاع مقدس پررنگ تر از هميشه در جشنواره حضور خواهد يافت. جداي از اينها فيلم هايي چون سنگ، كاغذ، قيچي(سعيد سهيلي)و گناه فرزند(ابوالقاسم طالبي)هم به نوعي زندگي آدم هاي جنگ را در دل اجتماع به تصوير مي كشند.
نكته جالب توجه اينكه اغلب اين فيلم ها، اولين تجربه هاي سازندگانشان در سينماي جنگ به شمار مي آيند.
محمد حسين لطيفي بعد از ساخت چند كمدي پرفروش و يك فيلم سينمايي در ژانر وحشت و همچنين كارگرداني سريال هايي چون وفا و صاحبدلان؛ با روز سوم اولين فيلم جنگي اش را تجربه مي كند. روز سوم كه با حضور بازيگراني چون حامد بهداد، باران كوثري و پوريا پورسرخ كليد خورده به ماجرايي عاشقانه در دل جنگ مي پردازد و به گفته سازنده اش با اين نيت مقابل دوربين رفته كه اثري پرمخاطب باشد.
كيومرث پوراحمد هم كه يكي از باسابقه ترين فيلمسازان پس از انقلاب است با اتوبوس شب اولين فيلم جنگي اش را ساخته است.
مازيار ميري كارگردان جوان پاداش سكوت  هم چنين وضعيتي دارد. او كه با قطعه ناتمام و به آهستگي به عنوان كارگرداني هنري ساز شهرت يافته بود، در فيلم تازه اش مي كوشد تا در زمينه سينماي دفاع مقدس حرف هاي تازه اي را بزند. فيلم ميري با حضور بازيگراني چون پرويز پرستويي، رضا كيانيان، مهتاب كرامتي و جعفر والي يكي از كنجكاو برانگيزترين كارهاي جشنواره امسال است.
در مثل يك قصه هم خسرو سينايي احتمالاً به سياق معمولش به تركيبي از مستند و فيلم داستاني رسيده است. اين فيلم هم اولين تجربه سينمايي در گونه جنگي است.
اخراجي ها، هم كه اصلاً اولين ساخته بلند سينمايي كارگردانش است. اين فيلم به واسطه پس زمينه  سياسي- اجتماعي ده نمكي، مضمون جالب توجه فيلم و انبوه بازيگران شاخص اش قطعاً يكي از ديدني هاي جشنواره بيست و پنجم خواهد بود.
در هيچ دوره اي سابقه نداشته كه تا اين ميزان فيلمساز تازه وارد به حوزه سينماي دفاع مقدس؛ در جشنواره حاضر شده باشند. اين احتمال كه يكي دو فيلم از نمونه هاي بالا به جشنواره نرسد هم تفاوتي در موضوع ايجاد نمي كنند.
اين همه در حالي است كه فيلمسازان شاخص اين عرصه امسال جزو غايبان جشنواره خواهند بود. ابراهيم حاتمي كيا، رسول ملاقلي پور و احمدرضا درويش امسال فيلمي در جشنواره ندارند. حاتمي كيا همچنان درگير مجموعه تلويزيوني حلقه سبز است. ملاقلي پور احتمالاً در روزهاي برگزاري جشنواره فيلم جنگي عصر روز دهم را مقابل دوربين برده و درويش نيز همچنان پيش توليد فيلم تازه اش را پشت سر مي گذراند.
احتمال شركت رئيس و سنتوري
در شرايطي كه امسال هم بيضايي، تقوايي، فرمان آرا و كيارستمي در جشنواره غايب خواهند بود، احتمال دارد مهرجويي و كيميايي با آخرين ساخته هايشان به فجر بيايند.
رئيس تازه ترين فيلم مسعود كيميايي كه هنوز فيلمبرداري يك سكانس از آن باقي مانده است، هم اكنون توسط مصطفي خرقه پوش تدوين مي شود. كيميايي گفته كه براي رونق بخشيدن به جشن سالانه سينماي ايران همه تلاشش را مي كند تا رئيس به جشنواره برسد. فيلمي كه در آن بازيگراني چون فرامرز قريبيان، خسروشكيبايي، داريوش ارجمند، امين تارخ، مهناز افشار، لعيا زنگنه و پولاد كيميايي نقش آفريني كرده اند. رئيس حكايت رفاقت ها و عشق هاي قديمي است كه پس از گذشت سالها دوباره زنده مي شوند. كيميايي در اين فيلم پس از گذشت بيش ازيك دهه دوباره با فرامرز قريبيان كار كرده است.
كيميايي رئيس را در تداوم تجربه موفق حكم و گويا در همان حال و هوا ساخته است.
اگر حضور احتمالي رئيس در جشنواره منوط به اتمام مراحل فني آن است، سنتوري مهرجويي آماده نمايش است و اگر پروانه نمايش بگيرد در جشنواره حضور خواهد يافت. سنتوري البته به خاطر مشكل پروانه، جشن خانه سينما را از دست داد ولي به نظر مي رسد با كمي جرح و تعديل مشكل سنتوري  براي حضور در جشنواره حل شود. برگزاركنندگان جشنواره فجر، خوب مي دانند كه آمدن فيلم هاي مهرجويي و كيميايي تا چه اندازه به اعتبار و وزن فجر خواهد افزود. به همين خاطر است كه به نظر مي رسد هم رئيس تا موقع جشنواره آماده نمايش شود و هم
سنتوري  سرانجام پروانه نمايش بگيرد.
سنتوري  هم مثل رئيس فيلم پربازيگري است و در آن بهرام رادان و گل شيفته فراهاني نقش هاي اصلي و انبوهي از بازيگران شناخته شده در نقش هاي مكمل بازي كرده اند.
حضور نسل ميانه
ديگر فيلمي كه مي تواند به بيست و پنجمين دوره جشنواره فيلم فجر رونق ببخشد، فرزند صبح است. فيلمي كه افخمي با موضوع زندگي حضرت امام خميني(ره)سه سال پيش كليد زد و البته هنوز هم در مرحله فيلمبرداري به سر مي برد. فرزند صبح اگر به جشنواره امسال برسد، قطعاً يكي از آثار پرسر و صداي فجر خواهد بود.از فيلمسازان هم نسل افخمي كه احتمالاً در جشنواره امسال حاضر خواهند بود مي توان به رخشان بني اعتماد، احمدرضا معتمدي و فريدون جيراني اشاره كرد.بني اعتماد با خون بازي احتمالاً پرچمدار جريان سينماي اجتماعي در جشنواره امسال خواهد بود.بني اعتماد در اين فيلم كوشيده تا از منظري تازه به درد كهنه اعتياد بپردازد. باران كوثري، بيتا فرهي، مسعود رايگان و بهرام رادان بازيگران خون بازي  اند.
قاعده بازي كه نامش برگرفته از فيلم درخشان ژان رنواي است، توسط احمدرضا معتمدي كارگرداني شده است. معتمدي پنج سال پيش با فيلم ديوانه از قفس پريد سيمرغ بهترين فيلم جشنواره را از آن خود كرد. او در قاعده بازي به سراغ ژانر كمدي رفته است. در قاعده بازي   داريوش ارجمند، عليرضا خمسه، اكبر عبدي و حميد لولايي ايفاي نقش كرده اند.
فريدون جيراني هم كه سال گذشته با مجموعه ستاره ها پركارترين فيلمساز حاضر در جشنواره بود، قصد دارد امسال با پارك وي  به فجر بيايد.
پارك وي يك تريلر جنايي است كه گفته مي شود به حال و هواي قرمز نزديك است. محمدرضا شريفي نيا، رعنا آزادي ور، آناهيتا نعمتي و نيما شاهرخ شاهي از جمله بازيگران پارك وي هستند.
مهدي صباغ زاده هم كه از آخرين فيلم خوبش زمان زيادي مي گذرد، قصد دارد راننده تاكسي  را به جشنواره ارائه كند. صباغ زاده در دهه شصت يكي از حرفه اي ترين فيلمسازان سينماي ايران محسوب مي شد و با خانه خلوت از رشدي خيره كننده خبر داد ولي در يك دهه اخير هيچ كدام از فيلم هاي صباغ زاده آثار قابل توجهي نبوده اند. بايد ديد صباغ زاده با راننده تاكسي  به روزهاي اوجش بازمي گردد يا خير؟
از ديگر فيلم هايي كه حضور آنها در جشنواره امسال قطعي به نظر مي رسد مي توان به اقليما ساخته محمد مهدي عسگرپور اشاره كرد. سومين ساخته بلند عسگرپور كه سابقه دبيري جشنواره فجر را هم در كارنامه دارد، اثري اجتماعي و شهري است و از اين منظر فيلم متفاوتي در كارنامه سازنده اش محسوب مي شود. قدمگاه فيلم قبلي عسگرپور در جشنواره بيست و دوم فجر جوايزي را به خود اختصاص داد.
در جشنواره امسال احتمالاً شاهد حضور دو فيلم ماورايي هم خواهيم بود. نسل جادويي و جعبه موسيقي كه گويا تجربه هاي متفاوتي در اين عرصه به شمار مي آيند.
ايرج كريمي و فرزاد مؤتمن سازندگان اين فيلم ها، پيشتر گرايششان به سينماي هنري را در ساخته هاي قبلي شان اثبات كرده اند. به همين خاطر شركت فيلم هاي نسل جادويي و جعبه موسيقي در جشنواره را مي توان به مثابه حضور آثار سينماي روشنفكرانه هم تعبير كرد.
سينماگران زن
فيلم هاي بچه هاي ابدي(پوران درخشنده)، اين سه زن(منيژه حكمت)و چند روز بعد(نيكي كريمي)هم در صورت حضور در جشنواره، در كنار خون بازي بني اعتماد مي توانند سهم سينماگران زن در جشنواره بيست و پنجم را بالا ببرند. بچه هاي ابدي و اين سه زن در مرحله فيلمبرداري قرار دارند و چند روز بعد كه آماده نمايش است مثل كار قبلي كريمي حضور موفقي در عرصه هاي بين المللي داشته است.
فيلمسازان جوان
آفتاب به همگان يكسان مي تابد(عباس رافعي)، آتشكار(محسن امير يوسفي)، صبحي ديگر(ناصر رفائي)، خواب ليلا(مهرداد ميرفلاح)از ديگر گزينه هاي حضور در جشنواره امسال هستند. شايد پديده جشنواره امسال يكي از همين فيلم ها باشد. فجر هميشه محل خوبي براي كشف استعدادهاي جوان بوده است.