سرمايه گذاري پتروشيمي به صدر جدول تقاضا آمد
گروه بورس- سرمايه گذاري پتروشيمي نيز از ديروز به صدر جدول تقاضاي سهام در بورس تهران پيوست. به گزارش همشهري، در نخستين روز هفته 230 نفر براي خريد دو ميليون سهم سرمايه گذاري پتروشيمي در صف خريد نشسته و با 9/2 ميليارد ريال نقدينگي واريز شده به حساب كارگزاري ها براي خريد سهام سرمايه گذاري پتروشيمي، فشار تقاضا در سهام شركت هاي پتروشيمي از شركت هايي چون پتروشيمي خارك، شيراز و اصفهان به سوي اين شركت سرمايه گذاري معطوف شد.
در عين حال هم چنان پتروشيمي اراك با 630 تقاضاي خريد در صدر جدول تقاضاي بورس تهران جاي دارد. در حال حاضر 80 ميليارد ريال از نقدينگي بازار در صف خريد پتروشيمي اراك بلوكه شده است.اما خارج از فضاي سهام پتروشيمي، سهام معادن هم چنان در رديف سهام پرطرفدار بورس تهران خودنمايي مي كند؛ به طوري كه بازارسازي مجموعه بانك سپه،چادرملو را با 285 دستور خريد در اوج نگه داشته و زمزمه فروش سهام گل گهر توسط سرمايه گذاري معادن و فلزات نام هر دو شركت را به صدر جدول تقاضا سوق داده است. از طرف ديگر در حالي كه لحظه به لحظه شايعات تازه اي از افزايش پيش بيني سود شركتهاي داروسازي در بورس تهران منتشر مي شود، تعداد متقاضيان خريد داروسازي جابر به 77 نفر رسيده، اين ميزان متقاضي خريد در سهام كم گردش داروسازان بورس، بسيار جالب توجه است. اين گزارش حاكي است: در جدول فروش نيز هم چنان شركت هاي سايپا ديزل و ايران خودرو ديزل جايگاه متزلزلي دارند. ضمن اين كه صف فروش سهام غدير و سرمايه گذاري بانك ملي هم چنان ادامه دارد.