تعداد معتادان مبتلا به ايدز تا آخر سال آينده به 100 هزار نفر مي رسد
فارس:معاون سلامت وزارت بهداشت اعلام كرد: از مجموع 200هزار معتاد تزريقي در كشور حدود 40 هزار نفر گرفتار ويروس ايدز هستند و تا آخر سال 86 معتادان مبتلا به ايدز در كشور به 100 هزار نفر بالغ مي شوند.
سيد مويد علويان افزود: آمارهاي موجود نشان مي دهد در كشور ما حدود 2/1 ميليون نفر معتاد دائمي و وابسته به مواد مخدر وجود دارد اما عده زياد ديگري هستند كه به صورت تفنني مواد مخدر مصرف مي كنند كه اين آمار در سال گذشته حدود 3ميليون و 700 هزار نفر بود و به طور كلي حدود 6 ميليون نفر از افراد جامعه در طول عمر خود تجربه يك بار مصرف مواد مخدر را دارند.
وي ادامه داد: در سال 84 حدود 90 هزار نفر از معتادان كشور تحت درمان قرار گرفتند كه كمتر از 10 درصد آنها به درمان پاسخ مثبت دادند و به ادامه آن پرداختند با اين وجود اقدامات سم زدايي و كاهش آسيب معتادان نقش بسيار مهمي در اقدامات ديگر معتادان به خصوص جلو گيري از دزدي و ساير بزهكاري ها دارد.
معتادان مبتلا به ايدز 2 برابر مي شوند
علويان گفت: مهمترين معضل ناشي از اعتياد در جامعه مسئله معتادان تزريقي است، زيرا حدود يك پنجم از مجموع 200 هزار معتاد تزريقي در كشور مبتلا به ويروس hiv هستند و اگر هرچه زودتر براي جلوگيري از شيوع اين بيماري اقدامي انجام نشود تعداد معتادان تزريقي مبتلا به ايدز تا آخر سال 86 بالغ بر 100 هزار نفر مي شود.
معاون وزير بهداشت افزود:  كنترل اعتياد در كشور و كاهش آسيبهاي ناشي از آن در جامعه به اعتباري بالغ بر 40ميليارد تومان نياز دارد در حالي كه در زمان حاضر اعتبار در اختيار وزارت بهداشت براي كنترل اعتياد از سه ميليارد تومان تجاوز نمي كند.
به گفته علويان علاوه بر 2/1 ميليون نفر معتاد دائمي در كشور، سال گذشته 7/3 ميليون نفر نيز به صورت تفنني موادمخدر مصرف كردند.