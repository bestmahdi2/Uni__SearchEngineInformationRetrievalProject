نگاه
چند نكته درباره جشنواره فيلم فجرده روز شگفت انگيزسعيد مروتي
1)جشنواره فيلم فجر، مهمترين ويترين سينماي ايران در سالهاي پس از انقلاب بوده است. چه در زماني كه همه فيلم ها ملزم به شركت در آن بودند و اصلاً پروانه نمايش به شرط حضور در فجر صادر مي شد و چه در يك دهه اخير كه چنين الزامي برداشته شده است. فجر در همه اين سالها اهميت خود را به عنوان شاخص ترين رويداد سينمايي سال حفظ كرده است. يك دليلش مي تواند اين باشد كه توجه جامعه به سينما، در ده روز برگزاري جشنواره فجر، به اوج خود مي رسد. در ايام برگزاري جشنواره، حتي رسانه هايي هم كه بقيه ايام توجه چنداني به سينما ندارند، به پوشش اين فستيوال مي پردازند. طبعاً اين ميزان توجه عمومي، مي تواند هر فيلمسازي را به شركت در جشنواره ترغيب كند. هر چند در اين سالها شاهد بوده ايم كه برخي از فيلمسازان شاخص، از ارايه فيلمشان به جشنواره پرهيز كرده اند، ولي رويكرد عمومي اهالي سينما حضور پررنگ در فجر بوده است.
2)جشنواره فيلم فجر عنوان بين المللي دارد و هر سال در كنار مسابقه سينماي ايران، مسابقه بين الملل را هم برگزار مي كند. منتهي به دلايل متعدد، كسي بين المللي بودن جشنواره فجر را جدي نمي گيرد. ما در نمايش فيلم ها محدوديت هايي داريم كه طبيعي است يك فيلمساز خارجي آن را برنتابد. چون هيچ كس در دنيا بر اساس ضوابط ما فيلم نمي سازد. برگزاركنندگان جشنواره ناگزير از انتخاب اند. معمولاً هم فيلم هايي كه براي اكران داخلي خريداري مي شود، پيش از اكران عمومي در بخش بين الملل جشنواره شركت مي كنند.
نكته ديگر زمان برگزاري جشنواره فيلم فجر است. با فاصله اي كوتاه از فجر، جشنواره بين المللي برلين برگزار مي شود كه از فستيوال هاي ردهa دنياست و اين نكته هم خود مانع از حضور جدي فيلم هاي خارجي در فجر مي شود. همچنين مي توان به شيوه داوري ها در فجر اشاره كرد. گاهي اوقات در بخش بين الملل قضاوت هاي عجيب و غريبي صورت گرفته است. قضاوت هايي كه در آن به جاي آنكه شأن بين المللي فجر رعايت شود، به دست آوردن دل سينماگران داخلي، مبنا قرار گرفته است. به واقع از بخش بين الملل به عنوان بخش مكمل مسابقه سينماي ايران بهره گرفته شده است. يعني اگر فيلمي يا بازيگري به هر دليل در مسابقه سينماي ايران سيمرغ نگرفته، كوشيده شده در بخش بين الملل اين ماجرا جبران شود.
مجموعه اين عوامل، باعث شده تا بين المللي بودن جشنواره فجرتاحدودي جدي نباشد.
3)اين شايد تنها جشنواره سينمايي دنيا باشد كه كيفيت آثارش به پاي مديران فرهنگي نوشته مي شود. جشنواره فجر به واسطه اينكه ذاتاً فستيوالي دولتي است،  عملكردش محصول سياست هاي فرهنگي دولت محسوب مي شود. اين جشنواره اي است كه نه تنها تحت نظارت دولت كه اصلاً توسط مديران دولتي در بخش فرهنگ و هنر، برگزار مي شود.
به همين خاطر درست در زماني كه جشنواره فجر بيش از دوره ديگري داعيه استقلال داشت، وزير ارشاد وقت(عطا مهاجراني)در دفاع از عملكردش مجلسيان را اين گونه خطاب داد: ما در جشنواره فجر، سيمرغ بلورين بهترين فيلم را به هيوا اهدا كرديم كه فيلمي متعلق به سينماي دفاع مقدس است.
با چنين پس زمينه اي طبيعي است كه خيلي ها در انتظار ديدن حاصل سياست هاي جعفري جلوه و همراهانش در جشنواره امسال باشند.
بيست و پنجمين جشنواره فيلم فجر به پاي سياست هاي معاونت سينمايي نوشته مي شود. همان طور كه در گذشته آن را ملاك ارزيابي مديريت سيف الله داد، محمدحسن پزشك و محمدمهدي حيدريان قرار مي دادند.
در سطحي كلان تر، درباره جشنواره فجر حتي وزير ارشاد هم بايد پاسخگو باشد.
4)جشنواره فيلم فجر در ايام جشن هاي پيروزي انقلاب اسلامي برگزار مي شود. اين جشنواره اي است كه از ابتدا قرار بوده انگيزه اي براي حركت و پويايي سينمايي باشد كه به يمن پيروزي انقلاب، شكل گرفت و رشد كرد. به همين خاطر است كه در بررسي دوره هاي مختلف جشنواره فجر، مي توان فراز و نشيب هاي سينماي ايران را هم مورد ارزيابي قرار داد. در بخش ابتدايي اين يادداشت، به چند دليل براي اهميت جشنواره فجر اشاره كردم؛ اين يكي به نظرم بيش از تمام آنها اهميت دارد. اين باري است كه هم بر دوش سينماگران، هم مديران فرهنگي و هم كارشناسان و منتقدان سينمايي سنگيني مي كند. فجر مي تواند و بايد جشنواره اي باشد براي هر كسي كه دلش براي اين سينما مي تپد.