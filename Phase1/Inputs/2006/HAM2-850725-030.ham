درمان غير دارويي اعتياد، براي اولين بار در كشور
گروه اجتماعي- مديركل دفتر پيشگيري از اعتياد بهزيستي اعلام كرد: امسال براي اولين بار برنامه درمان غير دارويي اعتياد در سراسر كشور اجرا مي شود.
مهرداد احترامي افزود: درمان اعتياد بدون دارو يك روش جديد درمان اعتياد در جهان است كه ميزان موفقيت آن به مراتب بيش از روشهاي درمان اعتياد با داروست. در اين روش با روشهاي روانشناختي و آموزشهاي اجتماعي، روان درماني فردي، كار درماني، آموزش خانواده و اشتغال، فرد معتاد درمان مي شود. وي اضافه كرد: در روش درمان اعتياد با دارو كه با قرصهاي متادون يا داروهاي مشابه انجام مي شود، تقريباً 95 درصد معتادان تحت درمان، دوباره به اعتياد بازمي گردند و بيماري اعتياد آنها عود مي كند اما در روش درمان غير دارويي ميزان عود بيماري اعتياد به مراتب كمتر است و نتايج اجراي اين روش در ايران نيز طي يكي، دو سال اخير بسيار موفقيت آميز بوده است.
وي گفت: درمان هر فرد معتاد با روش غير دارويي به طور متوسط بين 100 تا 150 هزار تومان در سال در بخش دولتي و حدود 300 تا 450 هزار تومان در بخش خصوصي طي يك سال هزينه دارد كه بر اساس اعلام دبيركل ستاد مبارزه با مواد مخدر قرار بر اين است هزينه درمان معتادان با اين روش نيز به طور كامل از سوي ستاد مبارزه با مواد مخدر پرداخت شود و هيچ محدوديتي براي تامين هزينه درمان معتادان در كشور وجود ندارد؛ بنابراين هر چه قدر معتادان براي درمان اعتياد به مراكز تحت پوشش بهزيستي مراجعه كنند امكان پذيرش و خدمات دهي به آنان وجود دارد. احترامي افزود: درمان غير دارويي اعتياد برنامه اصلي بهزيستي براي درمان معتادان در سال جاري است و اين خدمات در كنار درمان دارويي اعتياد در 500 مركز خصوصي و دولتي درمان اعتياد تحت پوشش اين سازمان ارائه مي شود. احترامي افزود: به طور كلي اگر فرض كنيم، تعداد معتادان كشور دو ميليون نفر است، هر سال حدود 10درصد اين معتادان، تحت پوشش برنامه هاي ترك اعتياد قرار مي گيرند ولي متاسفانه در 95 درصد موارد روشهاي ترك اعتياد به وسيله دارو با عود بيماري اعتياد مواجه مي شود و فرد معتاد دوباره به اعتياد بازمي گردد.