پيشگيري از اعتياد دانش آموزي سال آينده وارد كتب درسي مي شود
ايسنا: مديركل دفتر پيشگيري از آسيبهاي اجتماعي و مواجهه با بلاياي طبيعي آموزش و پرورش با بيان اين كه سرانه پيشگيري دانش آموزي به اندازه خريد پفك نمكي است، گفت: پيش نويس طرح جامع پيشگيري از آسيبهاي اجتماعي قبل از سال 85 نهايي مي شود.
فريدي با اشاره به تهيه سند ملي يا طرح جامع پيشگيري از آسيبهاي اجتماعي با مشاركت ساير سازمانها و اجرايي شدن آن پس از تأييد رئيس جمهوري اظهار كرد: در اين طرح با رويكردي سلامت نگر بدنبال تامين هدف جامعه دانش آموزي عاري از اعتياد هستيم و در اين خصوص صدا و سيما، كميته امداد امام خميني(ره)، سازمان بهزيستي، وزارتخانه هاي رفاه و تأمين اجتماعي، بهداشت، درمان و آموزش پزشكي و ارشاد با آموزش و پرورش همكاري خواهند داشت.
وي سرانه پيشگيري دانش آموزي در سال تحصيلي 84 را 50 تومان به ازاي هر دانش آموز دانست و تصريح كرد: بودجه سال آينده پيشگيري آموزش و پرورش نيز هنوز نهايي نشده است؛ اما با توجه به قول مساعد ستاد مبارزه با مواد مخدر حتما اين رقم در سال آينده افزايش خواهد يافت. فريدي با اعلام پوشش يكهزار و 225 كلاس درس در طرح مروج سلامت طي سال تحصيلي 84 افزود: در اين زمينه سال 83، 685 هزار و 653 دانش آموز در 6500 كلاس درس، سال،82 87 هزار و 500 دانش آموز 2500 مدرسه متوسطه و در سال 81، 53 هزار و 585 دانش آموز 1200 مدرسه متوسطه تحت پوشش طرح مروج سلامت بودند.