معاون حمل و نقل و ترافيك شهرداري تهران:
خودروهاي تهران به اندازه 30 ميليون خودرو آلودگي دارند
عكس: گلناز بهشتي
گروه شهري- معاون حمل و نقل و ترافيك شهرداري تهران با بيان اينكه آلودگي خودروهاي پايتخت با آلودگي30ميليون خودروي سواري برابري مي كند، گفت: در صورت تزريق بودجه خريد بنزين در بخش مترو اين شبكه ظرفيت جابجايي حدود 5/1 ميليون مسافر را به صورت روزانه خواهد داشت. به گزارش سما، سيد جعفر تشكري هاشمي با تاكيد بر اينكه ساماندهي نشدن سيستم حمل و نقل عمومي در كلانشهر تهران معضل مهمي است كه بايد براي آن چاره اي انديشيده شود، تصريح كرد: در صورت توسعه سيستم حمل و نقل عمومي پايتخت شامل تقويت شبكه مترو، اتوبوسراني و تاكسيراني مي توان ظرفيت جابجايي شهروندان در سفرهاي درون شهري را تا حدود 10درصد بدون افزودن بر ميزان آلايندگي و حجم ترافيك افزايش داد.
وي با بيان اينكه سهم حضور خودروهاي تك سرنشين در معابر پايتخت 36 درصد است كه اين وضعيت در ساعات اوج ترافيك به 57 درصد نيز مي رسد، تصريح كرد: نمي توانيم از شهروندان توقع داشته باشيم خودرو شخصي نخرند چرا كه داشتن خودرو يك حق است اما استفاده از معابر يك امتياز محسوب مي شود و اين امتيازي است كه فقط بايد در چارچوب قانون از آن استفاده كرد، البته با اين شرط كه كمترين مشكل براي سايرشهروندان ساكن در يك شهر ايجاد شود.
2 درصد خودروهاي پايتخت تاكسي هستند
از سوي ديگر مديرعامل سازمان تاكسيراني شهر تهران گفت: كمتر از 2 درصد خودروهاي پايتخت را تاكسي ها تشكيل داده اند. حسين تيموري كرماني مدير عامل سازمان مديريت و نظارت بر تاكسيراني شهر تهران اظهار داشت: خودروهاي شخصي در روزهاي باراني با مسدودكردن مسير حركت تاكسي ها و اتوبوس ها، مشكلات را دوچندان كرده و در نتيجه سرويس رساني به مسافران در روزهاي باراني به كندي و با مشكل انجام مي شود. وي با اشاره به مشكلات جابجايي مسافران توسط ناوگان تاكسيراني شهر تهران در روزهاي باراني افزود: در روزهاي باراني افزايش تمايل شهروندان به استفاده از خودروي شخصي و ترافيك سنگين ناشي از تراكم خودروها، موجب كندي حركت و بسته شدن مسير حركت تاكسي ها شده و كار جابجايي مسافران با اختلال مواجه شود.
باران هوا را آلوده تر مي كند
گزارش ديگري حاكي است كه افزايش 30 درصدي ترافيك و سوخت ناقص بنزين در روزهاي باراني باعث مي شود كه بارندگي بر خلاف تصور عموم مردم نه تنها باعث كاهش آلودگي نشود بلكه بر ميزان آن بيافزايد. به گفته مدير عامل شركت كنترل كيفيت هواي تهران افزايش بار ترافيك در روزهاي باراني شايد در كاهش آلاينده هايي همچون ذرات معلق، ازت و اكسيدهاي گوگرد تاثير داشته باشد اما باران در كاهش منوكسيد كربن به عنوان مهمترين آلاينده هوا نه تنها نقش ندارد بلكه در برخي از نقاط شهر حتي با افزايش ميزان آلودگي هوا هم مواجه مي شود. مديرعامل شركت كنترل كيفيت هواي تهران در خصوص علت اين مساله مي گويد: منوكسيد كربن بر خلاف ساير آلاينده ها قابليت حل شدن در آب را ندارد و تنها زماني
مي توان نسبت به كاهش اين آلاينده سرطان زا اميدوار بود كه بارش باران همراه با وزش باد همراه باشد در غير اين صورت باران به تنهايي براي كاهش آلودگي هواي تهران مشكل گشا نيست.