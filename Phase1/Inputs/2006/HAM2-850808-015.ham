پتروشيمي خارك شاخص بورس را پايين كشيد
گروه بورس- در معاملات روز گذشته بازار سهام، كاهش ارزش سهام دو شركت كالسيمين و پتروشيمي خارك بيش از 9واحد شاخص عملكرد بورس را با خود به پايين كشيد. به گزارش همشهري، در نتيجه معاملات روز گذشته بورس تهران شاخص كل با 14واحد كاهش به 9هزار و 610رسيد.
در اين ميان شركت پتروشيمي خارك با 24/6واحد تأثير منفي بر روي شاخص بيشترين اثر را بر روي كاهش شاخص كل بورس بر جاي گذاشت. پس از آن كالسيمين با 22/3 واحد تأثير منفي در رتبه دوم قرار گرفت. اين در حاليست كه افزايش ارزش سهام ايران خودرو نتوانست چندان از كاهش شاخص جلوگيري كند.
صف ها
ديروز همچنان فشار تقاضا براي خريد سهام گروه پتروشيمي و معدني وجود داشت.
در معاملات ديروز نزديك به 400تقاضا براي خريد بيش از 4ميليون از سهام باما و صنايع مس شهيد باهنر صادر شد.
پتروشيمي اراك و شيراز نيز همچنان متقاضيان خود را داشت و سهامداران براي خريد سهام اين دو شركت صفي بالغ بر 5ميليون سهم تشكيل داده بودند. همچنين سهامداران براي خريد شركت هاي هپكو، البرزدارو، گلوكوزان، بانك اقتصادنوين و بانك كارآفرين صف كشيده بودند. خريداران سهام در حالي سهام مورد علاقه خود را دادوستد مي كردند كه 485 دستور در پي فروش سهام ليزينگ صنعت و معدن بودند. ديروز صف هاي فروش براي مهركام پارس، صنعتي دريايي ايران، تراكتورسازي، كربن ايران، سرمايه گذاري غدير و سرمايه گذاري بانك ملي پابرجا بود.