نگاه
اهميت حضور بزرگان
سعيد مروتي
معمولاً پيش از برگزاري جشنواره فيلم فجر، عيار آن را با توجه به فيلمسازان حاضر در آن مي سنجند. به اين معنا كه هر چقدر تعداد سينماگران شاخص در جشنواره بيشتر باشد، اين رويداد هنري جدي تر گرفته مي شود و برعكس در دوره هايي كه تعداد غايبان سرشناس زياد بوده، جشنواره كمتر مورد توجه قرار گرفته است. نقطه اوج چنين مسأله اي را مي شد در بيست و يكمين دوره برگزاري جشنواره فيلم فجر مشاهده كرد.سالي كه تقريباً هيچ كارگردان مهمي در جشنواره فيلم نداشت. آن سال جشنواره كم رونق تر از هميشه برگزار شد. نه از صف هاي معروف جشنواره خبري بود و نه رسانه ها استقبال چنداني از فيلم ها به عمل آوردند. هر چند در اين دوره از جشنواره  پديده هايي چون نفس عميق، شب هاي روشن و رأي باز ظهور كردند؛ فيلم هايي كه شايد در حضور بزرگان چنان كه بايد ديده نمي شدند.فجر هميشه محل خوبي براي كشف پديده ها بوده است. منتها رونقي كه مد نظر برگزاركنندگان جشنواره است بدون حضور بزرگان، به دست نمي آيد.در واقع شركت توأمان فيلمسازان تازه نفس و سينماگران شاخص است كه مي تواند جشنواره فجر را به رويدادي حائز اهميت تبديل كند؛ نكته اي كه بايد مورد توجه هيأت انتخاب فيلم هاي بخش مسابقه سينماي ايران قرار بگيرد. يك فيلمساز برجسته حتي اگر فيلم  بدي هم ساخته باشد با حضورش در جشنواره، به رونق آن ياري مي رساند. اين مسئله اي است كه مديران اغلب فستيوال هاي سينمايي معتبر دنيا هم آن را رعايت مي كنند. مثلاً يك فيلم بد از وودي آلن هم به هر حال فيلمي است از وودي آلن و يك جشنواره رده a اروپايي، خود را از نعمت حضور چنين اثري محروم نمي كند. جشنواره بدون حضور بزرگان، نه گرماي چنداني خواهد داشت و نه جذابيت آن چناني.مروري به دوره هاي گذشته فجر نشان دهنده اين نكته است كه تاكنون پيش نيامده، در سال هاي غيبت بزرگان؛ جشنواره نمره قبولي از سوي كارشناسان دريافت كرده باشد.