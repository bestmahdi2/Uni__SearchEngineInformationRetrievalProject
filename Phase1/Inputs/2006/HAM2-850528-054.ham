آمادگي 24 كشور براي اعزام  نيرو   به لبنان
گروه بين الملل - 24 كشور جهان براي ارسال نيرو در لبنان آماده مي شوند. قرار است اين كشورها در قالب يك نيروي بين المللي در مرز بين لبنان و اسرائيل مستقر  شوند و بدين ترتيب مانع درگيري ميان نيروهاي حزب الله و ارتش اسرائيل گردند. تالحظه تنظيم اين خبر هنوز تعداد نيروهاي اين كشورها قطعي نشده و مذاكرات بر سر آن ادامه دارد، حتي گفته مي شود امكان دارد تعدادي از كشورهاي مذكور نتوانند نيرو به لبنان اعزام كنند. به عنوان مثال اگر چه دولت تركيه مايل است 5 هزار نفر به لبنان اعزام كند اما ديپلماتها از مخالفت بيروت با حضور نيروهاي تركيه اي در قالب نيروهاي بين المللي خبر مي دهند. لبناني ها معتقدند تركيه روابط بسيار نزديكي با اسرائيل دارد و از اين رو شايسته نيست در نيروهاي بين المللي مستقر در لبنان نقش دست بالا را داشته باشد. همچنين هنوز مذاكرات بر سر رهبري اين نيروها ادامه دارد. تا پيش از اين محافل سازمان ملل اميدواربودند كه فرانسه رهبري اين نيروها را برعهده بگيرد. اما تاكنون پاريس پاسخ مشخصي به اين تقاضا نداده است. در نيروهاي بين المللي كه قرار است در مرز لبنان مستقر شوند تاكنون نام كشورهاي استراليا، بنگلادش، بلژيك، انگلستان، برونئي، قبرس، دانمارك، مصر، فرانسه، آلمان، يونان، ايتاليا، مالزي، مراكش، نپال، نيوزيلند، نروژ، پاكستان، پرتغال، اسپانيا، تركيه و آمريكا به چشم مي خورد. اكثر اين كشورها نيروهاي خود را تحت عنوان نيروهاي بين المللي حائل و به تعداد 200 نفر اعزام خواهند كرد. در اين ميان انگلستان قرار است يك گروه گشت و بازرسي،دو هواپيماي جاسوسي آواكس و شش هواپيماي جنگي جاگوار بفرستد. همچنين پايگاه آكروتيري خود در قبرس را براي پشتيباني از نيروهايش در لبنان قرار داده است.
استقرار ارتش لبنان در منطقه خيام
نيروهاي ارتش لبنان بامداد ديروز به استقرار در جنوب لبنان ادامه دادند و وارد خيام مهمترين منطقه واقع در بخش شرقي جنوب لبنان و در فاصله هفت كيلومتري مرز فلسطين اشغالي شدند. حدود ده دستگاه كاميون و خودروي نظامي حامل سربازان لشگر دهم ارتش لبنان در خيام كه ارتش اسرائيل بارها براي ورود به آن تلاش بيهوده كرد و شاهد درگيري هاي شديد ميان ارتش اين رژيم و نيروهاي مقاومت حزب الله بود، مستقر شدند.
شكايت لبنان از اسرائيل به دادگاه هاي بين المللي
منابع لبناني از احتمال شكايت اين كشور از رژيم صهيونيستي به دادگاه هاي بين المللي خبر دادند. روزنامه الحيات نوشت اين منابع گفتند فواد سنيوره نخست وزير لبنان، بهيج طباره يكي از نمايندگان پارلمان اين كشور را مامور تهيه گزارشي در اين باره كرد.
بهيج طباره در اين گزارش آورده است با توجه به پيوستن لبنان و اسرائيل به پيمان بين المللي مربوط به مجازات كشتار دسته جمعي ارائه شده در سال 1948و اجرايي شده در سال 1951 و با عنايت به كشتارهاي دسته جمعي كه اسرائيل در سالهاي 1982 كشتار صبرا و شتيلا و1996 كشتار اول قانا و 2006 كشتار مروحين و كشتار دوم قانا مرتكب شده، اقامه دعوا عليه تل آويو در دادگاه بين المللي لاهه و نيز دادگاه جزاي بين المللي تشكيل شده بر اساس پيمان رم در تاريخ 17/7/1998 و داراي قدرت اجرايي  شده از تاريخ 11/4/2002 به اتهام ارتكاب كشتار دسته جمعي امكان پذير است. گفته مي شود در صورتي كه دولت لبنان بطور جدي موافق محاكمه اسرائيل باشد شمار زيادي از حقوق دانها در سراسر جهان آماده اند از حقوق لبنان دفاع كرده و اسرائيل را در يكي از دادگاه هاي بين المللي محكوم كنند.