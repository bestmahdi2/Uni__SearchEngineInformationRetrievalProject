آيين زيبا و پرفايده اي كه از يادها رفته است
خانه اش آبادان...
در عروسي هاي قديم، بر اساس يك تعاون قانونمند، زوج ها در آغاز زندگي از كمك  مالي مردم برخوردار مي شدند و فارغ از بدهي هاي سنگين، زندگي را شادمانه جشن مي گرفتند. اين مرغ سعادت روي سر همه عروس و دامادها مي نشست
«وسوسه هاي سايدباي سايد» نوشته اي آميخته با چاشني طنز كه جهيزيه هاي سنگين را به نقد كشيده بود، مورد توجه بسياري از خوانندگان همشهري قرار گرفت. برخي در مقام دفاع برآمده  اند و بر اين باورند كه جهيزيه هاي سنگين كه از روي چشم و هم چشمي فراهم مي آيد و زيان هاي اقتصادي براي خانواده ها به بار مي آورد، بايد منسوخ شود. عده اي اما، بر نويسنده خرده گرفته اند كه وقتي خانواده اي پول دارد، بايد يخچال هاي گران هم بخرد.
البته روي سخن نويسنده با خانواده هاي كم درآمد بود، وگرنه از قديم گفته اند: «دارندگي ست و برازندگي...» بر آنها كه دارند ميليون ها بلكه ميليارد تومان خرج يك شب عروسي مي كنند، هرجي نيست،  منظور خانواده هايي هستند كه اين هزينه هاي سنگين مثل تندباد، شيرازه زندگي اقتصادي شان را از هم مي پاشاند. از ميان نوشته ها، نامه جالبي را برگزيده ايم كه اشاره به يكي از سنت هاي بسيار زيباي جامعه ما دارد. اين نامه را مي خوانيد:
آنچه را كه بايد مي گفتم و يا مي نوشتم و در واقع حرف دلم را بعد از مدت ها در گرامي روزنامه همشهري- صفحه سخنگاه- در مورخ پنج شنبه 26 مرداد ماه 85 تحت عنوان «وسوسه هاي سايد باي سايد» به قلم آقاي دكتر فرخ كبيري خواندم و به حال خودمان حسرت خوردم. حسرت از اين بابت كه بسياري از آيين هاي خوب، زيبا و دوست داشتني خودمان را فراموش كرده ايم و حالا به مصداق: «آنچه خود داشت ز بيگانه تمنا مي كرد...»، بايد رسم و آيين مثلاً فرانسوي ها را مثال بزنيم كه چطور براي تأمين وسايل زندگي زوج جوان يا همان جهيزيه، برابر يك ليست كه در معرض ديد ميهمانان قرار مي گيرد، هر كس به فراخور توش و توانش وسيله اي را مي خرد و به عروس و داماد هديه مي كند تا اولاً وسايل واقعاً ضروري خريداري شوند، ثانياً، خانه زوج و جوان به كلكسيون اشيا و اجناسي مثل ساعت ديواري، قوري و فنجان، آسياب برقي، چراغ خواب و... تبديل نشود و آن وقت آنها براي تهيه يك اجاق گاز، به هر دري بزنند و از اين و آن قرض بگيرند يا تا خرخره در قسط و بدهكاري فرو بروند!
اما آدم هايي به سن و سال من يعني پنجاه سالگان به خوبي به ياد دارند كه در عروسي هاي قديم و بيشتر در روستاها و شهرهاي كوچك، مردم در قالب يك تعاوني واقعي، به كمك  زوج جوان مي آمدند و در شب حنابندان، ضمن صرف شام در منزل داماد، در حد وسع و توان مالي خود، مبلغي به عنوان پول پيشاني مي پرداختند. بر هيچ فردي هم خرده گرفته نمي شد كه چرا مثلاً كم پرداخت كرده است(1). چون در آن آيين  شايد هزار ساله يا بيشتر... قانون تعاون حاكم بود. فرد پرداخت  كننده، روزي خودش يا پسرش يا دخترش دريافت كننده مي شدند و هر چه مي كاشتند، درو مي كردند.
اين قاعده تعاون، آنقدر پرفايده بود كه در بسياري مواقع، علاوه بر هزينه هاي جاري و مخارج عروسي، پس انداز قابل توجهي براي عروس و داماد باقي مي گذاشت كه به صورت پشتوانه مهم اقتصادي براي آنها درمي آمد. حالا ما آن آيين خوب و مفيد را رها كرده ايم و داماد و عروس و خانواده هاي آنها را در آغاز زندگي مشترك به خاطر جهيزيه هاي سنگين و غيرمنطقي، هزينه هاي بسيار سنگين و باور نكردني سالن هاي كرايه اي با ريخت وپاش  بسيار و اسراف به معني واقعي، زير بار بدهي هاي سنگين و كمرشكن مي بريم و به خاطر چشم و هم چشمي، هر روز خانواده هاي بيشتري را به اين تنگنا مي كشانيم. آيا پروردگار از رفتار ما راضي است؟ داوري اش با شماست.
مظفر بيك آقا
1 - همراه پرداخت پول توسط ميهمان، دهل زن عروسي، ضربه اي بر دهل مي نواخت و مي گفت: خانه اش آبادان..! كه به منزله آرزوي سعادت و خوشبختي براي هديه كننده بود و آبادان نيز به معني آبادشدن است.