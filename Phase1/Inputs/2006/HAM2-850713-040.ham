موافقت آمريكا با تأمين قطعات و تعميربرخي هواپيماهاي ايراني
گروه اقتصادي- علي ابراهيمي: با برگزاري اجلاس سازمان بين المللي ايكائو از 29 اسفند 84 تا سوم فروردين ماه سال جاري در شهر مونترال كانادا، مدير عامل شركت هواپيمايي جمهوري اسلامي ايران در گفت وگو با همشهري خبر از تلاش براي لغو احتمالي برخي تحريم ها در صنعت هوايي كشورمان داده بود.
به گزارش بي بي سي وزارت امور خارجه آمريكا روز سه شنبه با صدور بيانيه اي اعلام كرد كه از وزارت خزانه داري اين كشور خواسته است مجوز لازم براي تامين قطعات يدكي هواپيماهاي مسافربري ايرباس ايران را صادر كند. اين اقدام پس از آن صورت مي گيرد كه اداره هوانوردي فدرال آمريكا خواستار تعمير فوري موتورهاي هواپيماهاي مسافربري ايرباس ايران شده است.
بنابر اين گزارش به وزارت خزانه داري توصيه شده به يك شركت آمريكايي مجوز لازم براي صدور قطعات يدكي و اطلاعات فني براي تعمير تعداد محدودي از هواپيماهاي ايرباس متعلق به ايران اير را ارايه دهد همچنين هيچ صادراتي بطور مستقيم به ايران انجام نخواهد شد و تعميرات در كشور ثالث صورت مي گيرد.
رفع تحريم ها امري عادي است
اين در حالي است كه وزير راه و ترابري كشورمان در اين زمينه معتقد است تحريم صنعت حمل ونقل هوايي ايران از سوي آمريكا حركتي اشتباه بوده و صدور مجوز اخير آمريكا براي تامين قطعات هواپيماهاي مسافربري جمهوري اسلامي ايران، موضوعي عادي است.
اقدامي مثبت در جهت رفع موانع تحريم
از سوي ديگر سرپرست سازمان هواپيمايي كشوري با مثبت ارزيابي كردن اقدام اخير آمريكا در زمينه تعمير موتور هواپيماهاي ايرباس مي گويد: صدور اين مجوز در نتيجه تلاش هاي صورت گرفته در اجلاس ايكائو بوده است گرچه درخواست مجوز وزارت امور خارجه آمريكا به خزانه داري اين كشور تنها 6 فروند هواپيماي ايرباس 310 خريداري شده از تركيه را در بر مي گيرد.
وي مي گويد: تعداد ايرباس هايي كه در ايران پرواز مي كنند قابل توجه است و اميدواريم صدور مجوز تعمير براي ساير ايرباس ها صورت گيرد و با صدور اين مجوز موتور هواپيما براي تعمير به يكي از سه كشور آلمان، انگليس يا فرانسه فرستاده مي  شود. گرچه تاكنون هيچ اخبار رسمي از سوي مقامات آمريكايي در اين زمينه به سازمان هواپيمايي كشوري ارسال نشده است.
هنوز هيچ اطلاع رسمي داده نشده است
از سوي ديگر مدير عامل هواپيمايي جمهوري اسلامي ايران در پاسخ به پرسش خبرنگار ما مي گويد: مسئولين صنعت هوايي كشور از مدت ها پيش در چارچوب مذاكرات ياتا و ايكائو فشار زيادي را براي لغو اين تحريم ها وارد كرده اند گرچه هنوز هيچ اطلاعي رسمي مبني بر رفع تحريم تعمير موتورهاي ايرباس دريافت نكرد ه ايم و بايد تا چند روز آينده منتظر ماند.
سعيد حسامي با اشاره به اين كه هنوز شواهدي كه بيانگر رفع اين تحريم ها باشد دريافت نشده است مي گويد: تاكنون فشار بيشتر تحريم را در تامين قطعات شاهد بوده ايم و آنچه ادعا مي شود بيشتر مسايل و اغراض سياسي را دنبال مي كند و طرف هاي مذاكره نيز حتي فشار را بيشتر و اعلام كرده اند كمتر مي توانند همكاري كنند.
وي مي افزايد: فقط در 6 فروند هواپيماي ايرباس موجود كشور مشكل چنداني براي تامين قطعات نداريم اما تعداد موتورهاي هواپيماي ايرباس 310 دردنيا كم است و در بقيه موارد در حال رفع مشكلات هستيم.
حسامي مي افزايد: بايد توجه كرد كه هواپيماي ايرباس مشمول تحريم نبوده بلكه موتور اين هواپيما آمريكايي است گرچه ساير شركاء نيز شرايط تحريم را اعمال مي كنند اما در هواپيماي بوئينگ كه موتور و بدنه هواپيما آمريكايي است شرايط متفاوت است.