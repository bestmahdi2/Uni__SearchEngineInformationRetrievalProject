نگاهي به چند فيلم خارجي حاضر در جشنواره فيلم فجر
آثارتلخ اجتماعي
اميررضا نوري زاده
در ميان فيلم هاي خارجي كه حضورشان در بيست و پنجمين جشنواره فيلم فجر قطعي شده؛ نمونه هاي جالب توجهي وجود دارد. تسوتسي كه برنده اسكار بهترين فيلم خارجي 2006 شده، يك درام اجتماعي تأثيرگذار است كه در آن تصويري تازه از آدم هاي فرودست ژوهانسبورگ به دست داده شده است.
بابل كارتازه آلخاندرو گونزالز از نوعي افسردگي و پريشان احوالي مي گويد كه معضل انسان معاصر است. ويژگي بارز بابل مثل كارهاي قبلي سازنده اش شيوه اي تازه براي روايت داستان است.
مرد خرس  قهوه اي كاري از ورنر هرتزوك كارگردان شاخص آلماني مستندي تكان دهنده و تأثيرگذار است. راهي به گوانتانامو هم اثر افشاگرانه مايكل وينتر باتم يكي از پرسر و صداترين فيلم هاي امسال جهان به شمار مي آيد. كوكب سياه اثر تازه برايان دپالما، يك نوآر با حال و هواي خشونت بار و فضايي غم زده است.
درواقع فصل مشترك اين فيلم ها، حال و هواي تلخ و متأثركننده شان است. چه در درام اجتماعي تسوتسي، چه در نوآري چون كوكب سياه و چه در فيلم متفاوت بابل اين تلخي هر دم فزاينده است كه هر حرف اول و آخر را مي زند.
بابل
آلخاندرو گونزالز پس از دو فيلم amores perros و 21 گرم، اين بار نيز به دنبال مجموعه اي از اتفاقات و عكس العمل ها و ارتباطات غريب در فيلمي است كه برخلاف دو اثر قبلي، داستان آن در چند كشور مختلف مي گذرد. در بابل كه جايزه بهترين كارگرداني را در جشنواره فيلم كن براي گونزالز به همراه داشت، ما شاهد وقوع چهار داستان به ظاهر بي ربط هستيم.
ماجرا از مراكش آغاز مي شود؛ جايي كه دو كشاورز قصد دارند بزهايشان را از شر شغال ها حفظ كنند. از سوي ديگر يك زن مكزيكي همراه دو كودك آمريكايي، قصد شركت در عروسي پسرش را دارد. در جايي ديگر يك دختر ژاپني ناشنوا به نام چيكو پس از مرگ مادر قصد دارد تا بر انزوا و افسردگي اش در خيابان هاي توكيو فائق آيد.
همچنان كه يك زوج توريست آمريكايي كه به تازگي فرزندشان را از دست داده اند، مشكلاتي دارند.
شليك يك گلوله زندگي اين آدم ها را به هم ربط مي دهد. آدم هايي كه فصل مشتركشان تنهايي و ناتواني در برقراري ارتباط با اطرافيان است.
گونزالز نام بابل را از داستاني كه در بخش اول انجيل عهد عتيق آمده، گرفته است. در اين داستان چنين روايت مي شود اولين جامعه انساني كه در شهر بابل زندگي مي كردند و داراي زبان و فرهنگ واحدي بودند، تصميم مي گيرند برجي بلند بسازند تا از طريق آن به بهشت راه يابند. هنگامي كه آنها در حال نزديك شدن به بهشت بودند اعمالي را مرتكب مي شوند كه مجازات پروردگار را به دنبال دارد. مجازات ساكنان بابل اين است كه بعد از آن بايد هر كدام به زباني متفاوت صحبت كنند، به طوري كه هيچ كدام از اهالي شهر نتوانند با ديگري صحبت كنند. مردم بابل دست از ساختن برج مي كشند و در سراسر دنيا پراكنده مي شوند.
گونزالز كه با دو فيلم قبلي اش به قولي ساختار روايت در سينما را متحول كرده؛ در بابل هم كوشيده تا داستانش را به شيوه اي نو تعريف كند.
در بابل نوعي غم تنهايي موج مي زند. تنهايي و غربتي كه كارگردان با انتخاب آدم هايي متعلق به نقاط مختلف دنيا كوشيده تا آن را به سراسر جهان تعميم دهد.
زيبايي فيلم در فيلمنامه آن نهفته است، جايي كه گونزالز با توجه به جزئيات، تماشاگر را دائماً در تعليق نگه مي دارد. نكته ديگر شيوه استفاده گونزالز از ستارگان سينماست. براد پيت و كيت بلانشت در بابل متفاوت  ترين نقش هايشان را ايفا كرده اند و هيچ شباهتي به پرسوناي ستاره گونشان ندارند. گارسيا برنال هم در يك نقش كوتاه، فوق العاده است.
راهي به گوانتانامو
اكران فيلم راهي به گوانتانامو در سطح جهان كمي پس از خودكشي سه تن از زندانيان گوانتانامو صورت گرفت و همين نكته موجب توجه بيش از حد جهانيان به فيلم مستند گونه مايكل وينتر باتم پيرامون زندگي سه مسلمان انگليسي حاضر در اين زندان شد. البته اين نخستين بار نيست كه وينتر باتم تكنيك هاي سينماي مستند و فيلم داستاني را با يكديگر تركيب مي كند و البته او در حذف مرز بين قصه گويي و بيان حقيقت، تنها نيست و به نظر مي رسد كه بيش از هر چيز از فيلم هاي ايراني كلوزآپ و خانه دوست كجاست براي ساخت اين فيلم الهام گرفته است.
درواقع وينتر باتم در سبك فيلمسازي متأثر از كيارستمي به نظر مي رسد، هر چند به لحاظ مضموني، فيلم ارتباطي با كارهاي كيارستمي ندارد. در راهي به گوانتانامو فضاي غير انساني گوانتانامو با سرهاي تراشيده و لباس هاي نارنجي زندانيان، هر تماشاگري را ناچار به موضع گيري مي كند.
كوكب سياه
زماني كه شنيده شد برايان دپالما قصد ساخت فيلمي براساس يكي از بهترين آثار جيمز الروي به نام كوكب سياه را دارد، انتظارات همه علاقه مندان سينما مشاهده فيلمي همچون پرونده محرمانه لس آنجلس يا لااقل جكي براون بود، اما فيلم دپالما درباره تحقيقات يك كارآگاه پليس به نام دويات بيلچرت پيرامون مرگ مرموز هنرپيشه اي به نام بتي شورت چنان موفقيت آميز نبود.
فيلم كوكب سياه، هرگز نتوانسته فضاي نوآر دهه 1940 كه در فيلم هاي قبلي براساس آثار الروي شاهد بوديم را مجدداً خلق كند. دپالما در اين فيلم سعي داشته تا با الگوبرداري از بهترين فيلم هاي ادوارد جي رابينسون چون سزار كوچك و همچنين بهره گيري از داستان پازل گونه الروي، تماشاگر را تا به انتها حفظ كند، ولي انبوه اطلاعات شخصي كه عمدتاً در تحقيقات بيلچرت درباره سابقه مظنونين ارائه مي شود موجب سرگرمي تماشاگر شده تا اينكه بتواند به حل معماي قتل اين هنرپيشه كمك كند.
مرد خرس قهوه اي
آخرين مستند تحسين شده ورنر هرتزوك درباره زندگي تيموتي تردول است كه 13 تابستان را بين خرسهاي وحشي پارك ملي كاتماي آلاسكا زندگي كرد، ولي در اوايل پاييز 2003 يكي از خرس ها او را به قتل رساند و بعد تكه تكه كرد. فيلم هرتزوك مستندي منحصر به فرد است كه در عين اينكه زندگي و رفتار تردول را تأييد نمي كند، درباره حيوانات نيز احساساتي عمل نمي كند. اين فيلم از قريب 90 ساعت ويدئويي كه تردول در طبيعت فيلمبرداري كرده بود، انتخاب شده است و هرتزوك علاوه بر آن با چند نفر از دوستان و نزديكان تردول از جمله جول پالواك، دوست صميمي تردول گفت وگوهايي را انجام داده است و گفتار روي فيلم نيز توسط خود هرتزوك و براساس همين اطلاعات تهيه شده است. مرد خرس قهوه  اي يك مستند شگفت انگيز است كه نمايش آن در جشنواره را مي توان يك اتفاق مهم دانست.
سايلنت هيل
سايلنت هيل، اقتباس ديگري از يكي از مشهورترين بازيهاي كامپيوتري است كه البته نتوانست انتظارات را برآورده سازد. داستان فيلم در شهر سايلنت هيل مي گذرد، جايي كه تعدادي از شهروندان قصد دارند تا جادوگران را بسوزانند. البته مردم اين شهر همگي مرده اند و تعداد اندك افراد زنده اين شهر حكم زندانيان جادوگران را دارند. در فيلمنامه تلاش شده تا با عنوان كردن پيشينه قهرمانان فيلم و گذشته شهر اطلاعات قابل استفاده اي در اختيار تماشاگراني كه با اين فضا و بازي آشنايي نداشته اند، گذاشته شود اما متأسفانه شايد كل فيلم براي همان علاقه مندان قديمي بازي لذت بخش باشد. حتي جلوه هاي ويژه خوب فيلم نيز نتوانسته فيلم را براي تماشاچي ها در سينما قابل تحمل سازد و فروش نازل فيلم در سطح بين المللي مؤيد همين نكته است.
تسوتسي
قهرمان اين فيلم آفريقاي جنوبي كه اسكار بهترين فيلم خارجي را در سال گذشته دريافت كرد، يك نوجوان بزهكار است. تسوتسي(با بازي پرسلي چونياگ)همچون بسياري از جوانان فقير ژوهانسبورگ سرنوشت تلخي دارد. او به واسطه رقابت در بين بزهكاران حتي دست به قتل مي زند، اما اين خشونت او براي تماشاچي توجيه شده است، چرا كه به ناچار مسئوليت مراقبت از نوزادي را مي پذيرد و عوض رها كردن او در كليسا، تصميم به مراقبت از او مي گيرد. كارگردان فيلم سعي ندارد تا با استفاده احساساتي از فقر توجه تماشاچي را جلب كند و اگر ما در نهايت قهرمان فيلم را تحسين مي كنيم به دليل خوب بودن او نيست، بلكه به دليل تلاش فراوان او براي دوري از بدي هاست. اين فيلم براساس رمان پرفروشي از آتول فوگارد توسط گاوين هود ساخته شده است.
مرد حصيري
ايده ساخت اين فيلم روي كاغذ جذاب به نظر مي رسد و نيكلاس كيج تهيه كننده و بازيگر اصلي فيلم، آن را به دوستي كه نسخه اصلي فيلم را در دهه 1970 به او معرفي كرد، تقديم مي كند، دوستي به نام جاني رامون(خواننده متوفي گروه رامونز). فيلم اصلي در دهه 1970 اثري ميني ماليستي درباره پليسي است كه در جست وجوي يك دختر گمشده راههاي تازه اي را امتحان مي كند. اما نيل لابوت- كارگردان و نويسنده نسخه فعلي- انتخاب غيرمنتظره اي براي اين فيلم بوده است. او تلاش كرده تا تغييرات كاربردي در فيلمنامه نسخه اصلي ايجاد كند، از جمله لوكيشن داستان را از اسكاتلند به واشنگتن منتقل كرده و كاراكتر لرد سامريسل بدل به خواهر سامريسل در فيلم تازه شده است. اما اين تغييرات بيش از آنكه بر جذابيت هاي فيلم بيفزايد، موجب سردرگمي داستان و ايجاد محدوديت هايي براي نيل لابوت شده است و به همين خاطر فيلم لابوت تنها در حد همان ايده اوليه باقي مي ماند كه عليرغم بازي خوب نيكلاس كيج، چندان راضي كننده نيست.