11 عضو باند تعرض به زنان در دام پليس  آگاهي تهران
گروه حوادث: سه متهم ديگر باند آدم ربايي و تعرض به زنان در تهران توسط كارآگاهان اداره پنجم آگاهي تهران بزرگ زير نظر بازپرس اصغرزاده بازداشت شدند.
به گزارش همشهري، كارآگاهان اداره پنجم آگاهي تهران بزرگ درپي ادامه تحقيقات خود بر روي پرونده 8 مرد جوان كه متهم به ارتكاب 23 فقره تعرض به زنان تهراني هستند موفق به دستگيري سه عضو ديگر اين باند شدند.
بازپرس حسين اصغرزاده در مورد آخرين بررسيها بر روي اين پرونده به خبرنگار همشهري گفت: حسين- ر       سركرده اصلي باند در جريان تحقيقات پليسي اعتراف كرد دو سال قبل با همدستي چند نفر ديگر اقدام به ربودن زنان و تعرض به آنان كرده بود كه تعدادي از همدستان وي در آن زمان دستگير و بقيه فراري شدند. با تلاش كارآگاهان اداره پنجم آگاهي مركز سه نفر ديگر از متهمان فراري بازداشت شدند. در جريان دستگيري يكي از آنان پليس مجبور به شليك گلوله براي متوقف كردن متهم فراري شد.
اصغرزاده در ادامه افزود: «از 23 فقره آدم ربايي و تعرض كه سر كرده باند اعتراف كرده است، 18 مورد مربوط به بعد از تشكيل باند دوم بوده و پنج مورد ديگر مربوط به ارتكاب جرايم در دو سال قبل است.»
بازپرس اصغرزاده كه با دستور ويژه دادستان پايتخت رسيدگي به اين پرونده را بر عهده  دارد گفت: «تاكنون پنج نفر از شكات به اداره آگاهي و دادسراي امور جنايي تهران مراجعه و شكايت كرده، و شكايت خود را ثبت كرده اند و تعدادي از شكات نيز تلفني ماجراي ربوده  شدن و آزار و اذيت خود را براي افسر پرونده توضيح داده اند كه اميدواريم با تلاش بيشتر،اين شكات نيز براي ثبت شكايت كتبي خود به دادسراي امور جنايي تهران مراجعه كنند.»