در دومين جلسه «ستاد مهر رمضان» اعلام شد
اتوبوس ها در هفته اول مهر براي دانش آموزان رايگان است
گروه شهري - به منظور تسريع و تسهيل در جابه جايي شهروندان، استفاده از اتوبوس هاي شركت واحد اتوبوسراني تهران و حومه در هفته اول مهر براي كليه دانش آموزان رايگان است.
به گزارش روابط عمومي معاونت حمل و نقل و ترافيك شهرداري تهران، مديرعامل شركت واحد اتوبوسراني با اعلام اين مطلب در دومين جلسه «ستاد مهر رمضان» افزود: ناوگان اتوبوسراني با صددرصد ظرفيت خود و به كارگيري 5000 دستگاه اتوبوس و 3500 دستگاه ميني بوس به استقبال مهرماه مي رود.
احمدي بافنده با تأكيد بر ضرورت ساماندهي سرويس مدارس اظهار داشت: شركت واحد اتوبوسراني آمادگي دارد در اين زمينه حداكثر همراهي و همكاري را با آموزش و پرورش به عمل آورد.
مديرعامل شركت واحد اتوبوسراني با طرح دو پيشنهاد به آموزش و پرورش به اين منظور تصريح كرد: در قالب پيشنهاد اول آماده ايم تا كليه شركت هاي تعاوني طرف قرارداد آموزش و پرورش و حتي دانشگاه ها را با خودروهاي جديد تجهيز كرده و از سهميه ناوگان به عنوان تعاوني هاي همكار خودروي نو تحويل ايشان دهيم و در خارج از ساعات سرويس مدارس نيز از آنها در جهت خدمت در ناوگان حمل و نقل عمومي با نظارت شركت واحد استفاده كنيم.
بر پايه اين گزارش، احمدي پيشنهاد دوم خود را اختصاص سرويس فوق العاده در خطوط و ايستگاه هاي مورد نظر آموزش و پرورش با نرخ همان مسيرها عنوان كرد و افزود: پيش نياز اين اقدام، اعلام حجم تقاضاي سفر در ايستگاه ها و خطوط در مناطق مختلف از سوي آموزش و پرورش به منظور برنامه ريزي و پيش بيني قطعي است.
مديرعامل شركت واحد در پايان سخنان خود در اين جلسه با تأكيد بر ضرورت از رده خارج كردن خودروهاي بالاي بيست سال تا پايان سال،85 گفت: به اين ترتيب، انتظار مي رود از به كارگيري خودروهاي فرسوده تحت هر عنوان در سرويس مدارس جداً خودداري شود.