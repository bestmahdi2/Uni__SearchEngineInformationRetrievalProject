كاهش 10 درصدي نسبت جمعيت جوان ايران تا 15 سال آينده
گروه اجتماعي - كارشناسان پيش بيني كرده اند كه نسبت جمعيت جوان ايران در سال 1400 هجري شمسي به 03/15 درصد خواهد رسيد؛ اين در حاليست كه اين نسبت هم اكنون 17/25 درصد است.
جمعيت شناسان معتقدند كه رشد سريع جمعيت جوان فشار سنگيني را به توسعه خدمات آموزشي، بهداشتي و برنامه هاي هدف دار اشتغال و ايجاد فرصت هاي شغلي وارد مي كند؛ اين در حاليست كه در حال حاضر در بسياري از كشورهاي جنوب شرقي، جنوبي و مركزي آسيا و تقريباً در اكثر كشورهاي شرقي دوره انبساط جمعيت جوان با سرعت به حد نهايي خود رسيده است.
علاوه بر تعداد مطلق جمعيت جوان نسبت جمعيت جوان به كل جمعيت نيز توجهات خاص سياسي را مي طلبد.
آمار و ارقام نشان مي دهد كه طي 45 سال اخير، نسبت جمعيت جوان ايران(15 تا 24 سال)در مقايسه با كل جمعيت افزايش داشته است. اين افزايش بدين ترتيب بوده كه اين نسبت از 42/15 درصد در سال 35 به 55/20 درصد در سال 75 و به 1/24 درصد در سال 80 رسيده و پيش بيني مي شود كه اين مقدار در سال 85 به حد نهايي خود يعني 17/25 درصد برسد.
الهام فتحي، كارشناس مركز آمار ايران و كارشناس ارشد جمعيت شناسي در بررسي پديده تورم جواني در ايران و آثار جمعيت شناسي مرتبط بر آن بيان مي كند: گرچه سياستگذاران نگران چنين مسأله اي هستند؛ ليكن دوره انبساط كوتاه خواهد بود؛ بدين ترتيب كه تورم جواني در ايران از اوايل دهه 70 آغاز شده و در اواسط دهه 80 به حد نهايي خود خواهد رسيد و پس از آن نسبت جمعيت جوان به سرعت رو به كاهش خواهد گذاشت و در سال 1400 هجري شمسي ميزان آن به 03/15 درصد مي رسد.
25 سالگي مناسب ترين سن ازدواج
نتايج تحقيقات صورت گرفته نشان مي دهد كه بيشتر نوجوانان شهر تهران اعم از دختر و پسر سن 25 سالگي را مناسب ترين سن براي ازدواج خود ذكر كرده اند كه در ميان دختران اين نسبت 7/17 درصد و در مورد پسران 4/24 درصد است.
براساس تحقيق صورت گرفته بر روي نگرش و ايده آل هاي نوجوانان تهران در زمينه همسرگزيني، فرزندآوري و تنظيم خانواده توسط شيرين احمدنيا، استاديار دانشگاه و اميرهوشنگ مهريار، رييس مركز مطالعات و پژوهش هاي جمعيتي آسيا و اقيانوسيه نشان مي دهد با توجه به اينكه سن متوسط اولين ازدواج در مورد دختران از 7/18 سالگي در سال 45 به 5/22 سالگي در سال 75 افزايش يافته است، تمايل دختران به سن 25 سالگي به عنوان سن مطلوب ازدواج، رشد قابل توجهي را نويد مي دهد؛ بويژه اينكه با افزايش سن ايده آل اولين ازدواج انتظار مي رود كه سن نخستين بارداري نيز افزايش يابد.
بر اساس اين تحقيق هنگامي كه از نوجوانان در مورد ويژگي هاي مطلوب همسر آينده شان سؤال شده است، بيشترين نسبت دختران به ترتيب به ويژگي خوش اخلاقي با 6/17 درصد، تحصيلات خوب 17 درصد، دينداري 7/15 درصد و نجابت با 8/13 درصد همسر آينده خود و پسران به ترتيب به زيبايي 4/37 درصد، عفت و نجابت 3/20 درصد،  دينداري و متقي بودن با 6/11 درصد و خوش اخلاق بودن با 8/9 درصد اشاره كرده اند.
به گزارش ايسنا بر اساس يافته هاي تحقيق ياد شده در مورد سطح تحصيلات نيز بيشتر دختران و پسران هم سطح بودن سطح تحصيلات همسر با خودشان را ترجيح مي دادند؛ از سوي ديگر درصد نسبت بيشتري از دختران نيز مايل بودند با كسي ازدواج كنند كه سطح تحصيلاتشان كمي بيشتر از سطح تحصيلات آنها باشد؛ اما در مورد پسران بيشتر آنها اظهار كردند كه فرقي نمي كند ميزان تحصيلات همسرشان چقدر باشد.
همچنين درباره اختلاف سني، دختران بيشتر مايلند كه همسر آينده شان از خودشان بزرگتر و پسران مايلند كه همسرشان از آنها كوچكتر باشد، اما جالب آنكه نسبت بالاتري از پسران(7/15 درصد)در مقايسه با دختران(8/6 درصد)مي پذيرند كه همسر آينده شان همسن و سال خودشان باشد.