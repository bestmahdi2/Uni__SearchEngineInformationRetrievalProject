ارزش معاملات مرز 3 هزار ميليارد را شكست
گروه بورس ارزش معاملات بورس تهران ديروز به 3 هزار و 342 ميليارد ريال بالغ شد.
به گزارش همشهري، در اين روز 871 نفر براي 5/8 ميليون سهم پتروشيمي اراك به ارزش 94 ميليارد ريال دستور خريد صادر كردند. همچنين يك هزار و 294 نفر با مراجعه به كارگزاري ها خريد 5/12 ميليون سهم ايران خودرو به ارزش 37 ميليارد ريال اقدام كردند. طي داد و ستدهاي ديروز بورس تهران حجم تقاضا براي سهام پتروشيمي اصفهان به 2/4 ميليون سهم به ارزش 30 ميليارد ريال رسيد و حجم تقاضا براي سهام چادرملو نيز 3 ميليون سهم به ارزش 29  ميليارد ريال برآورد شد.
در اين روز 199 نفر براي خريد دو ميليون سهم پتروشيمي خارك به ارزش 24 ميليارد ريال اقدام كردند و 528 نفر هم براي 2/5 ميليون سهم سرمايه گذاري توسعه معادن و فلزات به ارزش 20 ميليارد ريال برگه دستور خريد پر كردند. سه شركت گل گهر، سرمايه گذاري ساختمان و معدني املاح نيز ديروز از جمله شركت هايي بودند كه تقاضا براي خريد سهام آنها بيش از ساير شركت هاي بورسي بود. در سوي ديگر بازار هم روز گذشته يك هزار و 772 نفر حدود 7 ميليون سهم سرمايه گذاري غدير به ارزش 27 ميليارد ريال را عرضه كردند.
حجم عرضه سهام سرمايه گذاري بهمن در اين روز به 7/5 ميليون سهم به ارزش 6 ميليارد ريال رسيد. 167 نفر هم ديروز در صف فروش 849 هزار و 590 سهم ايران ارقام به ارزش 3/5 ميليارد ريال ايستادند. اين گزارش حاكي است: ديروز پس از شركت هاي ياد شده بيشترين دستور فروشها براي سهام داده پردازي، ليزينگ صنعت و معدن، سيمان دورود، سيمان شمال و ايران ترانسفو صادر مي شود.