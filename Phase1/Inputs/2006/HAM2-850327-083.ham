برج مراقبت
بيابان ها و كم آبي در مناطق حاشيه كوير
كيارش طهماسبي- مناطق بياباني ايران و جهان از سال هاي مياني قرن بيستم با گرم تر شدن كره زمين روبه  گسترش گذاشته اند.
توسعه صنايع آلاينده و عدم نظارت صحيح بر جلوگيري از آلودگي  هوا و حفظ زيست بوم ها، سوراخ شدن لايه ازن و تغييرات شرايط آب و هوايي و اقليمي را در پي آورده اند. اين شرايط نيز به نوبه خود به گرم تر شدن كره زمين و افزايش فضاي بيابان ها انجاميده اند. بنابر گزارش دانشمندان؛ مديريت غلط در بخش كشت و استفاده سوء از شبكه هاي آبياري در برخي مناطق، فشار غيرقابل تحملي بر نواحي خشك وارد آورده است. در گزارشي ديگر، دانشمندان بر حفاظت از منابع محدود آب بيابان ها براي ادامه حيات جوامع انساني در اين اكوسيستم ها تأكيد كرده اند. به رغم آن كه در اين گزارش ها وضعيت كلي مناطق خشك جهان مورد بررسي قرار گرفته اند، بايد اين نكته را نيز مد نظر قرار داد كه بخش عمده  ايران را بيابان ها پوشانده اند.
در ايران شهرهاي بسياري در حاشيه كوير بنا شده اند؛ شهرهايي كه طي سال هاي سال فرايند آبرساني به آنها از طريق قنات ها انجام گرفته است، اما اين فرايند امروزه كاملاً معكوس شده و بدون در نظر گرفتن شرايط، اقدام به آبرساني غيرمنطقي به شهرهاي حاشيه كوير شده است. طرح انتقال آب زاينده رود به شهر يزد از جمله طرح هاي بسيار عجيب و غريب انتقال آب به شهرهاي حاشيه كوير است. زاينده رود منبع اصلي تأمين آب شرب و آب مصرفي استان اصفهان در بخش هاي صنعتي و كشاورزي است و درحالي كه طي سال هاي اخير، اصفهان خود از كم آبي مفرط رنج مي برده مسئولان مربوطه با احداث لوله، آب شهر اصفهان را به شهر كويري يزد انتقال داده اند.
به نظر مي رسد جهت انجام اين فرايند مطالعات دقيق كارشناسي انجام نگرفته باشد و به نظر مي رسد صرفاً مسئولان با هدف پاك كردن صورت مسئله تصميم به انتقال آب اصفهان به مناطق كويري گرفته باشند. در واقع اين اقدام نه تنها از معضلات آبرساني به مناطق كويري كم نكرد كه به مشكلات بخش ديگري از كشور در زمينه تأمين منابع آبي نيز افزوده  است. اين طرح تنها در كوتاه مدت مشكل شهر بزرگي مانند يزد را مرتفع مي كند.
نتيجه آن كه ايران كه زماني در زمينه آبرساني از طريق رشته كانال هاي طولاني موسوم به قنات، شهره آفاق بود، امروزه در اين عرصه دچار پيشرفت چنداني نكرده است و با توجه به اين امر نه تنها منابع آبي مناطق بياباني به صورت كاملاً بهينه تأمين نخواهند شد، كه روز به روز روند كم آبي در اين مناطق روبه افزايش خواهد گذاشت.