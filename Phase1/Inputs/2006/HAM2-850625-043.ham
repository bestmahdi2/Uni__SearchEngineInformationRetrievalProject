17 سال حبس براي برادران 30ثانيه اي
گروه حوادث اعضاي يك باند سرقت خودرو كه گردانندگان اصلي آن چهار برادر بودند، از سوي رئيس شعبه 1145 مجتمع قضائي بعثت به تحمل 17 سال زندان محكوم شدند.
به گزارش همشهري، رسيدگي به اين پرونده زماني در دستور كار اداره دوم آگاهي تهران قرار گرفت كه پرونده هاي متعددي مبني بر سرقت خودروهاي پرايد و پيكان در شرق تهران كه به صورت مشابه مورد سرقت قرار گرفته بود، به اين شعبه ارجاع شد. با افزايش گزارش ها تيمي از مأموران اداره آگاهي در بررسي هاي مقدماتي خود متوجه شدند سرقت ها بايد توسط اعضاي يك باند و به صورت هماهنگ صورت گرفته باشد. تحقيقات در اين زمينه ادامه داشت تا اين كه مأموران گشت در ارديبهشت 84 به يك خودرو پرايد كه پلاكش سرقتي اعلام شده بود، مظنون شدند و راننده خودرو را بازداشت كردند.
راننده در جريان بازجويي ها مدعي شد خودرو را از فردي در ترمينال بيهقي خريداري كرده است. بنابراين محل مورد نظر تحت مراقبت قرار گرفت و فروشنده شناسايي شد. مرد فروشنده در ابتدا منكر سرقتي بودن خودرو شد اما وقتي تحت بازجويي فني قرار گرفت، اعتراف كرد كه با همدستي اعضاي باند بزرگ سرقت كه سركردگي آن را چهار برادر برعهده دارند اقدام به سرقت دهها خودرو كرده است. با اظهارات فروشنده جوان، چهار برادر شناسايي شده و در مخفي گاهشان در جاده دماوند دستگير شدند.
پرونده متهمان كه در كمتر از 30 ثانيه اقدام به سرقت خودروهايي كه راننده آنها را در صورت روشن رها كرده و براي خريد سيگار و تنقلات پياده شده بود مي كردند پس از تكميل تحقيقات به شعبه 1145 مجتمع قضائي بعثت ارجاع شد و متهمان با حضور بيش از 50 شاكي محاكمه شدند. قاضي سياه سراني پس از اخذ شكايت مالباختگان و دفاع متهمان در دو جلسه محاكمه، اقدام به صدور رأي كرد. در رأي صادره اعضاي اصلي اين باند مجموعاً به تحمل 17 سال زندان و ردمال محكوم شدند.