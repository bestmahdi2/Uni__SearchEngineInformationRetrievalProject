نگاه امروز
دلخوشي كوچك زندگي
بنيامين صدر
داستان وام ازدواج هم در جامعه ما بيشتر شبيه كاريكاتور شده است. از يك سو تبسمي را بر چهره مي نشاند و روزنه اي است در تاريكي و از سوي ديگر ممكن است تازه داماد ها را در چاهي بيندازد كه روزي صد مرتبه به دنبال مفري براي گريز بگردند.
چون بسياري از جوانان فكر مي كنند با گرفتن وام ازدواج به گنجي دست يافته اند و شرايط ايده آلي فراهم شده كه با دريافت وامي تشكيل خانواده دهند. غافل از آن كه وقتي ماه عسل تمام شد و بدهي ها سر رسيد، تازه اول گرفتاري است.
شايد بتوان وام هاي ازدواج را بيشتر مسكني مقطعي دانست تا علاج معضل كمبود نقدينگي در چرخش.
اين در شرايطي است كه بين نوع شغل افراد و وضعيت ازدواج، رابطه معناداري وجود دارد، بنابراين از آنجايي كه درآمد و شغل براي ازدواج نقش بسيار مهمي دارند، پسران جوان بيكار با وجود تمايل خود به ازدواج به دليل بيكاري يا نداشتن شغل و درآمد مناسب، آن را دست نيافتني مي دانند.
تحقيقي درخصوص افزايش سن ازدواج جوانان نشان مي دهد كه اين دو مسأله(درآمد پايين و بيكاري)سبب شده كه پسران جوان به دليل نداشتن درآمد مناسب تن به ازدواج ندهند.
همچنين برخي از خانواده ها كه به لحاظ مالي با مشكل روبه رو هستند، نمي توانند جور جوانان خود را كشيده و زمينه لازم را براي شكل گيري خانواده اي ديگر فراهم كنند. مضاف بر اين كه هزينه هاي گزاف و بيهوده نيز تا حدود بسياري در اين مسأله دخيل شده و مشكلات زيادي را به وجود آورده است.
در اين آشفته بازار سنگين تر شدن بار مالي خانواده ها به دليل پرداخت اقساط ريز و درشت، خود مشكل مضاعفي است كه بعضاً  پيامدهاي ناخوشايندي را به همراه دارد. اما اين يك روي سكه است، بسياري از زوج هاي جوان سرگردان در بانك ها به دنبال گرفتن وام ازدواج هستند و بانك هاي عامل نيز بنا به دلايل مختلف قادر به پاسخگويي به آنان نيستند. در شرايطي كه برخي افراد با نفوذ به راحتي و بدون كوچكترين مانعي از بانك هاي دولتي وام هاي ميلياردي دريافت مي كنند، گرفتن وام 500 هزار توماني ازدواج براي جوانان حكم گذر از هفت خواني را دارد كه سرانجام آن نيز روشن نيست.
هم اكنون صد هزار زوج جوان براي دريافت همين وام اندك با هزار اما و اگر روبه رو مي شوند. انواع فرم ها را بايد پر كنند و تضمين هاي متعددي بدهند و در مقابل، گيرندگان وام هاي ميلياردي با حداقل تضمين ها به كام دل خود مي رسند و لبخندي تمسخر آميز تحويل اطرافيان مي دهند!
اين در حالي است كه در حال حاضر در زمينه اعطاي تسهيلات ازدواج در ايران، نهادهاي گوناگوني از بانك ها گرفته تا كميته امداد و شهرداري تهران دست اندركارند.
در واقع بانك ها در پرداخت وام ازدواج 3 سال است كه تنها نيستند.
محمود احمدي نژاد در زماني كه بر مسند شهرداري تهران تكيه زد و اكنون كه كرسي رياست جمهوري را در اختيار دارد، بسيار سعي كرد تا نگاه ويژه اي به موضوع ازدواج جوانان داشته باشد و پرداخت وام يك ميليون توماني به زوج هاي جوان از سوي شهرداري تهران را بنيان گذاشت.
البته اين اقدام چندان هم دور از ذهن به نظر نمي رسيد، چون هم نياز جمعيت جوان ايران به تسهيلات ازدواج و مسائل مربوط به آن به خوبي حس مي شود و هم نتايج سرمايه گذاري براي كاهش مشكلات جوانان پيامدهاي مثبتي را به همراه دارد.
هر چند كه برخي تحليلگران و كارشناسان معتقدند كه در رديف كارهاي مقرر براي شهرداري، جايي براي تسهيل ازدواج جوانان و اعطاي وام در نظر گرفته نشده است و بهتر است كه زمينه هاي بنيادين ازدواج نظير اشتغال، درآمدزايي، مسكن و بيمه هاي كارآمد از سوي مسئولان و نهادهاي اجتماعي هموار شود.
به هر صورت تهيه مخارج ازدواج و آغاز يك زندگي مشترك آنقدر سنگين است كه هر جواني از هرميزان كمكي كه به او شود، استقبال مي كند. حتي اگر اين كمك به صورت وام باشد و تهيه آن با انواع مشكلات و دردسرها همراه. در اين شرايط اگر كارشناسي وجود دارد و نظر فني هست بايد در راستاي كاهش مشكلات ازدواج و تسهيل اخذ وام باشد وگرنه مخالفت با ايجاد يك صندوق و پرداخت وام به جوانان سودي نخواهد داشت.