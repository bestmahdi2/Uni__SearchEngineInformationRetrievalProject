برگي از تاريخ
درگذشت محمدامين مكري
محمدامين شيخ الاسلامي مكري، در سال 1300 شمسي در يكي از روستاهاي غرب ايران به دنيا آمد. در دوران تحصيل خود با استاد عبدالرحمن شرفكندي، دانشمندان و شاعر كرد آشنا شد و دوستي اين دو تا پايان عمر ادامه يافت. شيخ الاسلامي مكري در 21 سالگي به عضويت شوراي نويسندگان روزنامه نيشمتان درآمد. اين روزنامه به طور مخفيانه عليه رژيم شاه فعاليت مي كرد و انحرافات و خيانت هاي آن را افشا مي نمود. از آثار اين شاعر و نويسنده كرد مي توان به نامه جدايي در قالب شعر و همه وادي خالي به نثر اشاره كرد. محمد امين مكري سرانجام در 28 فروردين 1365، در 65 سالگي درگذشت.
رحلت علامه جوادي
علامه سيد ذي شأن حيدر جوادي، يكي از مشهورترين علماي شيعه در هندوستان، در سال 1317 شمسي(1357 قمري)در روستايي از توابع الله آباد هند به دنيا آمد و پس از طي دروس مقدماتي علوم، راهي نجف اشرف گرديد. وي پس از طي سطوح عاليه، در درس خارج فقه و اصول حضرات آيات سيدمحسن حكيم، سيدابوالقاسم خويي و شهيد سيدمحمدباقر صدر شركت جست و پس از اقامت ده ساله و اخذ اجازات متعدد روايي و حسبيه از مراجع نجف، براي انجام خدمات ديني به زادگاهش بازگشت، علامه حيدر جوادي در الله آباد هند به مقابله جدي با تفكر مادي گرايي و بدعت وهابيت و تأليف و تدريس و سخنراني پرداخت و با همكاري يكي از عالمان منطقه، به تأسيس سازمان ديني «تنظيم المكاتب» كه سازماني بزرگ و فعال در امور ديني است، دست زد.علامه حيدر جوادي علاوه بر آن، ده ها مسجد، مدرسه، حسينيه، كتابخانه و درمانگاه را در سراسر هندوستان پايه گذاري كرد و در سال 1376 شمسي، با حكم مقام معظم رهبري، حضرت آيت الله خامنه اي به وكالت ايشان در هند منصوب گرديد.