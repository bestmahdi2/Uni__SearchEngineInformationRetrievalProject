مديركل امور فني بيمه شدگان سازمان تأمين  اجتماعي اعلام كرد
بيمه اجباري پزشكان و پيراپزشكان عضو سازمان نظام پزشكي
گروه اجتماعي: مديركل امور فني بيمه شدگان سازمان تامين اجتماعي گفت: كليه پزشكان و پيراپزشكان داراي كارت عضويت از سازمان نظام پزشكي، تحت پوشش بيمه اجباري تامين اجتماعي قرار مي گيرند.
عباس صابري افزود: بر اساس تفاهم نامه اي كه ميان سازمان نظام پزشكي و سازمان تامين اجتماعي به امضا خواهد رسيد، تمامي اعضاي سازمان نظام پزشكي در صورتي كه مشمول مقررات حمايتي خاص يا تحت پوشش صندوق بيمه اي ديگر نباشند، مشروط به اين كه كمتر از 50 سال سن داشته باشند، تحت پوشش بيمه تامين اجتماعي قرار مي گيرند.
وي تصريح كرد: تاكنون امكان بيمه پزشكان و پيراپزشكان، در قالب طرح بيمه حرف و مشاغل آزاد فراهم بود كه پس از امضاي اين تفاهمنامه، سازمان نظام پزشكي ارسال ليست پزشكان به همراه حق بيمه آنها را متقبل مي شود و اين عده از خدمات بيمه اي جامع تري برخوردار مي شوند.
به گزارش ايسنا صابري افزود: نرخ حق بيمه پزشكان و پيراپزشكان 27 درصد است كه هر ماه همراه با ليست بيمه شدگان، از طريق سازمان نظام پزشكي به شعب اين سازمان پرداخت و ارايه مي شود.
وي با اشاره به اين كه دستمزد مقطوع پزشكان و پيراپزشكان، بر اساس تخصص هاي مختلف اين رشته با هماهنگي سازمان نظام پزشكي و سازمان تامين اجتماعي تعيين شده است، گفت: دستمزد مبناي كسر حق  بيمه پيراپزشكان 5/1 برابر، پزشكان عمومي 2 برابر، پزشكان متخصص 3 برابر و پزشكان فوق تخصص 4 برابر حداقل حقوق كارگر عادي كه هر سال از سوي شوراي عالي كار تصويب مي شود، تعيين شده است.
پرداخت مقرري بيكاري به كارگران قراردادي تحت شرايط خاص
رئيس اداره بيمه بيكاري و تعهدات كوتاه مدت سازمان تامين اجتماعي اعلام كرد: مقرر شده است بخشي از تسهيلات صندوق فرصت هاي شغلي در اختيار مقرري بگيران بيمه بيكاري قرار گيرد. احمد پايور در گفت وگو با خبرنگار اجتماعي ايسنا افزود: هم اكنون 130 هزار مقرري بگير در صندوق بيمه بيكاري سازمان تامين اجتماعي وجود دارد كه اميدواريم با اجراي اين طرح بخشي از اين افراد در قالب تسهيلات ارائه شده به كارفرمايان و يا به صورت خويش فرما از پوشش اين صندوق خارج شوند. به گفته وي مقرر شده است دولت به منظور رفع مشكلات صندوق بيمه بيكاري حدود 50 ميليون تومان به اين صندوق كمك كند.
پايور همچنين از تصميمات جديد و تبادل تفاهم نامه هايي ميان وزارت كار و امور اجتماعي و سازمان تامين اجتماعي براي پرداخت مقرري بيكاري به كارگران قراردادي تحت شرايط خاص خبر داد.
به گزارش ايسنا بر اساس تسهيلات جديد دولت، كارفرماياني كه مقرري بگيران صندوق بيمه بيكاري را به كار گيرند، به ازاي هر فرد 50 ميليون ريال تسهيلات دريافت مي كنند.
اين تسهيلات با نرخ سود 2 تا 4 درصد و بدون تشريفات در اختيار كارگاه هاي كوچك قرار مي گيرد؛ ضمن آن كه دولت همچنين 530 ميليارد ريال نيز براي كارگران بيكار واحدهاي زير 50 نفر و كارگاه هاي كوچك اختصاص داده است.
گفتني است بر اساس اعلام يك مقام مسئول در وزارت كار و امور اجتماعي، تنها 5/3 درصد از كل بيكاران كشور از مقرري بيمه بيكاري استفاده مي كنند و در اين حال سازمان تامين اجتماعي نيز صندوق بيمه بيكاري را با ساختار فعلي حتي براي پرداخت مقرري به اين تعداد مشكل دانسته است. احمد پايور، رئيس اداره بيمه بيكاري و تعهدات كوتاه مدت سازمان تامين اجتماعي با اشاره به بحران مالي صندوق بيمه بيكاري و نابرابري به ايسنا گفت: اين سازمان در زمينه شناسايي و پرداخت مقرري بيمه بيكاري به افراد واجد شرايط، تابع تصميمات مجري آراي صادره از سوي وزارت كار و امور اجتماعي است.