تلاش براي معرفي جاذبه هاي گردشگري تهران
گروه شهري- سازمان ميراث فرهنگي و گردشگري تهران درصدد است با برنامه هاي مختلف جاذبه هاي گردشگري تهران را به مردم معرفي و  آن را تبديل به كالاي گردشگري كند.
محمدابراهيم طريقت، رييس سازمان ميراث فرهنگي و گردشگري استان تهران، در حاشيه جلسه كارگروه ميراث فرهنگي و گردشگري تهران، ضمن بيان مطلب فوق به خبرنگاران، گفت: تهراني ها بيشتر علاقه مند به جاذبه هاي طبيعي هستند و برنامه داريم در ارايه تسهيلات به تمام مناطق گردشگري و مخصوصاً اين مناطق، اقداماتي را انجام دهيم تا رفاه حال گردشگران فراهم شود. وي، افزود: در صدد هستيم با پخش ليست مناطق گردشگري استان تهران با ريز مشخصات، خصوصيات و آدرس آنها و پخش آن در ورودي و خروجي هاي شهر تهران و برگزاري نمايشگاه هاي مختلف در اين خصوص، مردم را در شناختن جاذبه هاي توريستي شهر تهران ياري كنيم. رييس سازمان ميراث فرهنگي و گردشگري استان تهران، تصريح كرد: با توجه به جمعيت بيش از 27 درصدي كشور كه در تهران هستند و تعداد بالاي گردشگران، كار اطلاع رساني به اين جمعيت بسيار مشكل است و اين موضوع ما را بر آن داشته كه براي تحقق اين امر دست به كارهاي متنوعي بزنيم.
وي گفت: يكي از اين راه ها تهيه دو برنامه تلويزيوني است كه يكي چهارشنبه شب ها از شبكه 5 سيما پخش مي شود به نام «به كجا برويم»، كه در اين برنامه سعي مي كنيم بر اساس فصلي كه در آن قرار داريم، مشورت هاي مناسبي را به شهروندان بدهيم و جاذبه هايي را كه كمتر براي مردم شناخته شده اند را معرفي كنيم و نيز برنامه ديگري هم تهيه شده كه در شبكه 3 پخش مي شود.
وي ادامه داد: فيلم ديگري را نيز در حال تهيه داريم به نام سرزمين رنگين كمان كه تهران را به عنوان يكي از جاذبه هاي همه ايران معرفي مي كند. ضمن اين كه جاذبه هاي تهران تفاوت هايي را نيز با جاذبه هاي ديگر استان ها دارد كه كم نظير است.
طريقت گفت: هدف اصلي ما اين است كه جاذبه هاي گردشگري را تبديل به كالاي گردشگري كنيم. يعني اين جاذبه ها را تبديل به فرصت براي سرمايه گذاري فرهنگي، اجتماعي و سرمايه گذاري هاي اقتصادي كنيم.
وي در مورد جلسه كارگروه ميراث فرهنگي و گردشگري، گفت: بحث اصلي ما در اين جلسه به منطقه گردشگري تنگه واشي اختصاص داشت كه چالش هايي را هم به لحاظ زيرساخت ها و هم به لحاظ فرهنگي ايجاد كرده است. وي افزود: اميدواريم بتوانيم از طريق سرمايه گذاري خصوص و اشتغالزايي از طريق وام هاي زودبازده و تخصيص اعتبار ويژه براي اين منطقه، مشكلات را تا حدي مرتفع كنيم.
رييس سازمان ميراث فرهنگي و گردشگري استان تهران، خاطرنشان كرد: قبول داريم كه نگاه ما به صنعت توريسم حرفه اي نيست و استانداردهاي ما نسبت به استانداردهاي روز دنيا پايين تر است كه اميدواريم در آينده اين نگاه تغيير كند. البته در مورد مسائل فرهنگي و قانوني كشور واقعيت هايي وجود دارد كه بالاخره در همه دنيا هر كشوري قانون خاصي دارد و توريست هاي خارجي نيز بايد واقعيت هاي فرهنگي و اعتقادي كشور ما را بپذيرند.