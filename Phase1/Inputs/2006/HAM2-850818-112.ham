خطر ساخت و سازهاي بي رويه در دره هاي تهران، فشم و لواسانات را جدي بگيريم
زلزله و آسيب پذيري شهرتهران
مجيد قرباني
با توجه به تحقيقات انجام شده، شهر تهران با قرار گرفتن در مرز بين كوه و دشت در جنوب رشته  كوه هاي البرز، در نزديكي مرز برخورد ساختارهاي گسل هاي شمال تهران و مشا در ناحيه تلاقي گسل هاي ايوانكي و گسل هاي ناحيه ري و كهريزك در جنوب تهران از ديد خطر زمين لرزه در ناحيه اي با خطر بسيار بالا قرار گرفته است. گسترش بي رويه كلانشهر تهران، رشد جمعيت، ساخت و سازهاي غيرمقاوم، ضعف شبكه هاي زيرساختي(آب، برق، گاز و...)تراكم هاي ساختماني غيراصولي، مجاورت سازه هاي سازگار و ناسازگار و جمعيتي افزون بر 13 ميليون نفر در آن با تاسيسات و امكانات زيربنايي شهري موجود براي حداكثر 4 ميليون نفر به گونه اي توزيع يافته كه به لحاظ فقدان مقررات شهري با كاستي هاي عديده اي روبه روست.
برحسب پيش بيني ها زلزله اي در آينده اتفاق خواهد افتاد. اين زلزله مي تواند به لحاظ بافت فرسوده اي كه در برخي از مناطق از جمله جنوب شهر وجود دارد، اثرات بسيار مخرب و مهيبي به دنبال داشته باشد هر چند كه سازمان هاي مختلف خود را براي مقابله با اين پديده آماده مي كنند ليكن آمادگي هاي بهداشتي و مسائل زيست محيطي از اهميت بسزايي برخوردار است. عدم توجه به اين مهم مي تواند موجبات شيوع و گسترش انواع بيماري ها را سبب شده و تلفاتي حتي بيشتر از اصل فاجعه به بار آورد.
اهميت آب و نقش آن در موجودات زنده بر هيچ كس پوشيده نيست. اكثر مردم اثرات بي آبي را بعد از گذشت 36 ساعت احساس مي كنند. بدن انسان گرسنگي را بيشتر از تشنگي تحمل مي كند و حتي با آب مي توان مدت ها مسئله احساس گرسنگي شديد را به تعويق انداخت. زمين لرزه مي تواند سبب خسارات شديدي به تاسيسات آبي يك شهر وارد نمايد. آمار و گزارشات متعددي از سراسر دنيا در خصوص خسارات شديدي ناشي از بروز حوادث روي خطوط حياتي lifenlines تاسيسات منجمله تاسيسات آب و گاز و برق و مخابرات بعد از وقوع يك زمين لرزه با شدت بالا وجود دارد. چنين گزارشاتي از زمان وقوع زمين لرزه در سپتامبر سال1985 شهر مكزيكوسيتي در دسترس مي باشد.
در اين زمين لرزه كه منجر به جابه جايي وسيعي از اراضي شده است، خطوط اصلي لوله آب شرب دچار شكستگي شد و در نتيجه اين شكستگي ها بيش از 4 ميليون نفر به مدت 3 هفته فاقد آب آشاميدني بوده اند و همچنين در سال 1995 در زمين لرزه شهر كوبه ژاپن در شبكه توزيع آب شهر به دليل تخريب زمين و تكان زيرزمين و نيز بالا رفتن رطوبت در چاله هايي كه نزديك خليج به طور مصنوعي پر شده بود، بيش از 2000 مورد تعمير و بازسازي لوله ها گزارش شد.
در گزارش ديگري كه در باره فروريختن ساختمان هاي 19طبقه در مجموعه برج هاي مارگالا در اسلام آباد در زمان لرزه اصلي زلزله 16/7/84 مظفرآباد انتشار يافت به ياد تهران و بناهاي عجيب و بلندي كه به ويژه در شمال آن ساخته شده است، بيفتيم. اولين نكته در اين مورد آن است كه اگر زلزله اي در فاصله يكصد كيلومتري از تهران رخ دهد نيز احتمال فرو ريختن ساختمان هاي بلند در تهران، حداقل آنهايي كه كيفيت نامناسبي دارند، وجود دارد. از سوي ديگر ساختمان هاي بلند فراواني در شيب هاي 30 تا 70 درجه روي زون گسل شمال تهران و اكثراً روي نواحي لغزش ساخته شده است. در واقع اين مناطق مجموعه كاملي از بلاياي طبيعي را نشان مي دهند كه با ساختن بناهاي عجيب با كيفيت نامناسب از نظر مهندسي سازه بلاي انساني نيز به آن افزوده است. هيچ فكر كرده ايم كه اگر بلايي مثل زلزله مظفرآباد بيايد و چنين بناهايي فرو ريزد، فقط در اثر بسته شدن دره هاي شمال تهران چه مشكلاتي ايجاد مي شود؟ در شهر ييلاقي و توريستي ميگون در حدود سي كيلومتري شمال تهران، جذب سرمايه گذاري به رشد بي رويه ساخت و ساز در شيب هاي تند انجاميده است.
اين موضوع با وجود جاده هاي بسيار باريك كه كشش تردد معمولي در هنگام تعطيلات آخر هفته را نيز ندارد و معمولا در عصر جمعه ها بند مي آيد و همچنين قرارگيري در ناحيه بسيار لرزه خيز ميگون كه دقيقاً در فراديوار گسل فعال مشا با طول حدود صد و هفتاد كيلومتر قرار گرفته است، موجب شده تا دره لواسان تا اوشان، فشم، ميگون و شمشك به يكي از پرخطرترين نواحي شمال تهران تبديل شود و در پي وقوع لغزش هاي پي درپي فروريزش زمين و حتي سيل به فاجعه انساني و زيست محيطي و آلودگي وسيع آب و خاك و در نهايت بيماري هاي محيطي خواهد انجاميد.
بنا به روايت يكي از انديشمندان امور بلايا هنگامي كه شروع به برنامه ريزي براي بازسازي پس از زلزله مي نماييد، غالباً افرادي را كه موجبات فاجعه را سبب شده اند سرزنش مي كنيد،اما به تدريج آشكار مي شود كه حداقل 90درصد مسائلي كه پيش رو داريد قبل از سانحه به خوبي نمايان بوده اند. از اين رو عمده آمادگي هاي بهداشتي به قبل از وقوع زلزله برمي گردد كه هر خانواده و شهروند تهراني بايستي براي خود آن را مهيا سازد و مبناي آن بر اساس آموزش در مقابله با زلزله مي باشد و بديهي است تجارب حاصل از زلزله رودبار و بم به اين امر مي تواند كمك نمايد تا با استفاده از فرصت ها، ضايعات را به حداقل ممكن برسانيم.