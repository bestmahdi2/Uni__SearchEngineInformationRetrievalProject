نقشه برادر سارق براي فرار ناكام ماند
گروه حوادث- پسر جواني كه نقشه فرار برادر سارقش را از بيمارستان طراحي كرده بود، هرگز تصور نمي كرد قبل از اجراي نقشه خود با هوشياري مامور نگهبان به دام بيفتد.
به گزارش همشهري، عصر روز سه شنبه ماموران حراست بيمارستان فيروز آبادي با مركز پليس 110 تماس گرفتند و از وقوع يك درگيري خبر دادند. با حضور ماموران در محل حادثه در بررسي هاي مقدماتي مشخص شد درگيري بين يك سرباز وظيفه و برادر متهمي كه در حال مداوا بود، رخ داده است.
ماموران در ادامه تحقيقات متوجه شدند درگيري زماني آغاز شده است كه مرد جوان به نام منصور قصد فراري دادن برادر سابقه دارش را داشته است كه قبل از اجراي نقشه خود سرباز جوان متوجه شده و با وي درگير شده است. مرد مهاجم نيز در هنگام درگيري با ضربات چاقو وي را مجروح كرده است.
به اين ترتيب، منصور با دستور دانشور- بازپرس شعبه 7 دادسراي شهرري- بازداشت شد و صبح ديروز به همراه سرباز مجروح براي بازجويي به دادسرا انتقال يافت. سرباز جوان با طرح شكايت خود به بازپرس گفت: در حال مراقبت از متهم بودم كه اين مرد جوان به من حمله كرد و در جريان درگيري مرا مجروح كرد، در ادامه منصور با قبول اين اتهام گفت: از هنگامي كه برادرم دستگير شد چندين بار به ملاقات او رفته بودم و مي دانستم كه يك سرباز جوان از وي مراقبت مي كند. بنابراين با شناسايي كامل محل، نقشه فرار برادرم را بدون اينكه خودش بداند، طراحي كردم، بنابراين عصر روز سه شنبه به بيمارستان رفتم تا نقشه خود را عملي كنم اما مامور انتظامي متوجه ماجرا شد و با هم درگير شديم.
برپايه اين گزارش، بازپرس دانشور با قرار قانوني، منصور را بازداشت كرد و براي تحقيقات تكميلي به اداره آگاهي فرستاد.