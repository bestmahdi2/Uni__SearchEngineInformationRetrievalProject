ششمين فيلم پرفروش تاريخ سينما معرفي شد
مهر: فيلم سينمايي دزدان درياي كارائيب: صندوقچه مرد مرده به كارگرداني گور وربينسكي با فروشي معادل 924 ميليون دلار در گيشه جهان، ششمين فيلم پرفروش تاريخ سينما شد.
اين اثر كه در 51 كشور جهان روي پرده رفته، در هفته اي كه گذشت بالغ بر 26 ميليون دلار فروخت و ركورد جديدي را براي تهيه كننده اش جري بروكهايمر رقم زد.
فيلم نفرين مرواريد سياه، اولين اثر از مجموعه دزدان درياي كارائيب در سال 2003 به نمايش درآمد و به فروش چشمگيري دست يافت، اما موفقيت 523 ميليون دلاري صندوقچه مرد مرده در خارج از مرزهاي ايالات متحده و كانادا باعث شد مجموع فروش اين اثر به 924 ميليون دلار برسد و عنوان ششمين فيلم پرفروش تاريخ سينما را از آن خود كند.
آثاري چون جنگ هاي ستاره اي: اپيزود يك با فروش 924 مييلون دلار و ارباب حلقه ها: دو برج با فروش 926 ميليون دلار از ديگر فيلم هاي پرفروش دوران هستند.
كارشناسان گيشه پيش بيني مي كنند فيلم صندوقچه مرد مرده به زودي فيلم هري پاتر و سنگ جادو را به مبارزه دعوت كرده و با شكستن ركورد 969 ميليون دلاري اين اثر، جايگاه سوم جدول را از آن خود كند. نمايش اين فيلم در كشورهاي يونان و ايتاليا در فروش بيشتر آن تاثيرگذار است.
فيلم هاي تايتانيك با فروش يك ميليارد و 800 ميليون دلار و ارباب حلقه ها: بازگشت پادشاه با فروش يك ميليارد و 100 ميليون دلار پرفروش ترين فيلم هاي تاريخ سينما هستند.