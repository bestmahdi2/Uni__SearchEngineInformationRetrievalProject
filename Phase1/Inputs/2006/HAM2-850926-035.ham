خدمات نامطلوب بيمارستان ها، آثار درمان را مخدوش مي كند
گروه اجتماعي– در حال حاضر 520بيمارستان در كشور، مستقيماً تحت پوشش دانشگاه هاي علوم پزشكي فعال اند كه نامناسب بودن خدمات(هتلينگ)در اين بيمارستان ها، موجب نارضايتي مردم و منجر به زير سوال رفتن اعمال جراحي تخصصي و پيچيده كه در مجامع علمي قابل دفاع و تحسين است، مي گردد. به گزارش همشهري، مسعود
ابوالحلاج - مدير كل دفتر مديريت منابع مالي و بودجه وزارت بهداشت- با اشاره به اين كه منابع بيمارستاني از سه حوزه بيمه، مردم(به شكل نقدي)و اعتبارات دولت تامين مي شوند، گفت: اعتباراتي كه در كل بخش بهداشت و درمان كشور صرف مي شود 5هزار و 146ميليارد تومان است كه 44درصد آن به شكل هزينه اي اختصاص مي يابد، 11درصد عمراني و 45درصد به شكل درآمد از بيمه و مردم وصول مي شود. در قسمت هزينه اي در بخش بودجه 54درصد در اختيار دانشگاه ها قرار مي گيرد و در ساير بخش ها هم به نوعي اين درآمدها به دانشگاه ها برمي گردد چون آنها با مردم ارتباط مستقيم دارند؛ در نتيجه معلوم است كه 80درصد درآمد و اعتبار وزارت بهداشت در دانشگاه علوم پزشكي هزينه مي شود.
مدير كل دفتر مديريت منابع مالي و بودجه وزارت بهداشت، در اين خصوص افزود: براي پرداخت حقوق پرسنل، ناچاريم از اعتبارات عمراني و ساخت وساز و مصرف دارو هزينه كنيم و معلوم نيست شيب منفي، ما را به كجا سوق خواهد داد و در كيفيت خدمات، به شدت دچار افت خواهيم شد.
در دهه 70 متوسط 5/3درصد توليد ناخالص ملي صرف درمان مي شد اما اكنون اين رقم به 6درصد رسيده است؛ يعني سطح تقاضا براي بهداشت و درمان افزايش يافته و در مقابل، هزينه ها و فناوري بهداشت و درمان نيز افزايش پيدا كرده است. در بهداشت و درمان صحبت از يك بازار است؛ اين بازار سه وجه مردم، دولت و بيمه را دارد. اينها بايد بتوانند يكديگر را پوشش دهند. بيمه ها هزينه ها را كنترل كنند، دولت خدمات ارائه كند و مشاركت بخش خصوصي را داشته باشيم.اگر پزشك در بخش دولتي تامين مالي نشود، به بخش خصوصي كشيده مي شود و فعاليتش در بخش دولتي را صرفا در وقت موظفي خود محدود مي كند. اشغال تخت كم مي شود و درآمد مورد نظر تحقق نمي يابد و در اين وضعيت، حقوق پرداخت نمي شود و طبيعي است در اين سيستم، مردم آسيب مي بينند و ما با كادري مواجه خواهيم شد كه خسته اند و هزينه هايش تامين نشده است. اكنون پرستارها دو يا سه شيفت كار مي كنند چون به ازاي هر تخت، فقط 7/1نفر پرستار داريم در حالي كه در بيمارستان ها 30درصد پست ها خالي است و ما نمي توانيم حقوق بدهيم.
شايان ذكر است، وقتي چالش اصلي وزارت بهداشت تامين حقوق كاركنان مي شود، طبيعي است از بخش هاي ديگر كم كرده و حقوق كاركنان را تامين مي كند. درآمد هايي كه قرار بود با آن دارو خريداري شود، بيمارستان تجهيز شود و...صرف پرداخت حقوق پرسنل مي شود لذا اين نتيجه حاصل مي شود كه فقط در سال 85 حدود 92ميليارد تومان به شركت هاي دارويي بدهي داشته باشد و براي اين كه درمان مردم دچار اختلال نگردد، از ساير منابع استفاده مي شود تا تنش به حداقل برسد.