فوتبال ليگ برتردو بازي از جنس بالاي جدولي
استقلال و سايپا، تقابل دو انديشه
گروه ورزشي: امروز دو بازي از هفته بيست وچهارم در تهران برگزار مي شود. اين دو بازي تماميت قهرماني اين دوره را دربرمي گيرد. استقلال با سايپا و پاس با فولاد بازي مي كند. هر دو بازي از جنس بالاي جدولي است. حتي فولاد حريف پاس در رده ششم وضعيت خوبي دارد و پيروزي مقابل پاس، فولاد را به رده چهارم مي فرستد.
امروز ساعت 30/15 ورزشگاه آزادي صحنه تقابل دو تيم مدعي است. استقلال داعيه هاي زيادي دارد. خوشحالي استقلال در آن است كه قريب آمده است، او با رفتار و برنامه هايش آرامش مي دهد. اهل تنش و جنجال و خودمحوري هاي مديريتي نيست و براي هر تيمي يك نيروي همراه است. سايپا با دكتر ذوالفقارنسب به ديدار قلعه نويي مي رود. ذوالفقارنسب در اين بازي بايد تفاوت  داشته هايش را نشان دهد، هرچند از نظر مهره از استقلال بسيار ضعيف تر است، اما نيروي جواني و دوندگي بازيكنان سايپا مي تواند بر تمام پيش بيني ها خط بطلان بكشد.
اين بازي تمام اصول مستند فوتبال امروز را مي طلبد. هر مربي از داشته هاي خود بهره گيرد، پيروز خواهد شد. آيا قلعه نويي با مهره هاي مستعد و آماده خود بر دانش دكتر ذوالفقارنسب پيروز مي شود؟ نيروهاي سايپا در سه خط اصلي بازي با نفرات مقابل خود مقابله تك به تك خواهند داشت و شرح وظايف آنها كاملا ترسيم شده است، اما گلزن هاي استقلال هيچ زمان قابل پيش بيني نبوده اند و مشكل بتوان آنها را با يارگيري نفر به نفر يا منطقه اي مهار كرد. اكبرپور و عنايتي برگ هاي برنده قلعه نويي در اكثر ديدارها بوده اند، بايد ديد نقشه ذوالفقارنسب براي اين دو مهاجم چيست. اگر اين مهار صورت گيرد، سايپا در نقاط ديگر با استقلال برابر خواهد بود.
استقلال اگر اين بازي را ببرد با(49)امتياز از سايپا جدا مي شود و آن زمان تنها پاس در صورت پيروزي مقابل فولاد، تعقيب كننده اين تيم خواهد بود.
پاس آرزوي شكست استقلال را دارد تا خود با غلبه بر فولاد(45)امتيازي شود و جنگ سه جانبه سايپا، استقلال و پاس باقي بماند. مصطفي دنيزلي با اعتماد به نفس قوي از پيروزي سخن مي گويد و برنامه خود را براي قهرماني در ليگ طراحي كرده است. عبور از سد فولاد آسان نخواهد بود، مگر اين كه پاس فراتر از روزهاي گذشته باشد.