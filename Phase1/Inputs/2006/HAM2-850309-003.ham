عبدالحسين برزيده:
تصويركردن شخصيت رهبر كبير انقلاب دقت ويژه و عزم ملي طلب مي كند
ايسنا: عبدالحسين برزيده گفت: تصويركردن شخصيت هاي معاصر كار سختي است و جرأت و دقت مي خواهد، خصوصاً اينكه اين شخصيت، شخصيت ويژه اي همچون رهبر كبير انقلاب اسلامي  و باني جمهوري اسلامي باشد.
اين كارگردان سينماي ايران كه درباره راه هاي ايفاي نقش سينماي ملي در پرداختن به شخصيت حضرت امام خميني(ره)گفت وگو مي كرد، اظهار داشت:شخصيت هاي معاصر، توسط مخاطبين حاضر شناخته شده هستند و حتي ممكن است، عده اي از آنها، شناخت رودررو داشته باشند بنابراين بايد با دقت بسيار عمل كرد.
وي همچنين مطرح كرد: كار هنري معمولاً، نگاه يك هنرمند و يك شخص به يك نفر از يك زاويه است و ممكن است ديگراني كه از ابعاد ديگر به آن نگاه مي كنند از آن راضي نباشند. بنابراين اين شرايط، كار را در اين زمينه سخت مي كند.كارگردان «دكل» گفت: لازمه اين امر آن است كه ديگران نيز در كنار هنرمند قرار گيرند و از لحاظ فني، اعتقادي و ديدگاهي به او كمك كنند درحالي كه تاكنون اين اتفاق نيفتاده است و نتوانسته ايم در اين زمينه كارهاي ارزشمندي داشته باشيم.
برزيده تأكيد كرد: مديران فرهنگي دولت، مجلس و... در اين باره بسيار مي گويند اما بايد كمك كنند اين گونه امور در عمل نيز اجرايي شود. توجيهاتي كه از سوي برخي از مسئولين درباره بعضي مسائل مطرح مي شود، نمي تواند از مسئوليت آنها كم كند و آيندگان در اين مورد قضاوت خواهند كرد.وي اظهار اميدواري كرد كه افرادي شجاع در رأس امور، اين شجاعت را داشته باشند كه به مسائل اينچنيني كمك كنند.