از سوي معاون حمل و نقل و ترافيك شهرداري عنوان شد:
انتقاد از سكوت در برابر وضعيت ترافيك تهران
سما: معاون حمل و نقل و ترافيك شهرداري تهران نسبت به سكوت در برابر وضعيت ترافيكي تهران اعتراض كرد.
به گزارش روابط عمومي شهرداري تهران مهندس مهرداد تقي زاده اظهار كرد: نبايد فراموش كنيم كه اگر جريان ترافيك در روزهاي اخير كمي بهتر شده علت آن اجراي طرح هاي مهم ترافيكي نيست، چرا كه مديريت شهري اساساً به تنهايي امكان انجام طرح هاي مورد نظر خود را ندارد.
وي دو علت را در بهبود نسبي وضعيت ترافيك در سال جديد مؤثر دانست و افزود: «دليل اول» ترافيك كمتر نيمه اول سال در مقايسه با نيمه دوم سال و «دليل دوم» محروم كردن بخشي از خودروها از حركت در شبكه معابر با اجراي «طرح زوج و فرد» است.
معاون شهردار تهران با بيان اين نكته كه با بهبود مقطعي وضعيت ترافيك نبايد خودمان را گول بزنيم، چرا كه پنج  ماه ديگر با آغاز سال جديد تحصيلي با بحران جدي در زمينه ترافيك مواجه خواهيم شد، تصريح كرد: آن وقت خواهيم ديد كه «طرح زوج و فرد» هم ديگر پاسخگوي حق بديهي و طبيعي مردم در عبور و مرور راحت و روان نخواهد بود.
تقي زاده با اشاره به اينكه بدون هيچ گونه شك و ترديدي اگر وضعيت به همين شكل پيش برود، در نيمه دوم سال 85 وضعيت اسف بارتري را در زمينه ترافيك و آلودگي هوا نسبت به سال 84 شاهد خواهيم بود، گفت: البته اين موضوع به معناي آن نيست كه در حال حاضر كاري انجام نمي شود.
وي اجراي طرح هاي مختلف در زمينه هاي مديريتي، ترافيكي ، افزايش ظرفيت حمل و نقل عمومي و مديريت تقاضا  را از جمله اقدامات انجام شده و در دست اجرا برشمرد و اظهار كرد: اقدامات مذكور كافي نيست و بايد طرح هاي مهم تري انجام شود كه اجراي آن صرفاً در حيطه اختيارات شهرداري تهران قرار ندارد.معاون شهردار تهران با تاكيد بر اين كه مديريت شهري براي حل مشكل ترافيك تهران طرح و برنامه دارد، افزود: اجراي طرح ها و برنامه هاي پيش بيني شده مستلزم همكاري كامل دستگاه هاي دست اندركار از جمله وزارت كشور و راهنمايي و رانندگي است.
تقي زاده با بيان اين كه اجراي طرح هاي كوتاه مدت به حداقل چهار، پنج ماه زمان نياز دارد، تصريح كرد: اگر تا زمان بازگشايي مجدد مدارس دست روي دست بگذاريم و تازه آن موقع به فكر حل بحران ترافيك بيفتيم، ديگر كار از كار گذشته و فايده اي ندارد.
او با اعلام اين كه بايد از همين امروز به فكر حل مشكل ترافيك اول مهرماه باشيم، گفت: صرفاً در اين صورت مي توانيم شدت بحران ترافيك در نيمه دوم سال را كاهش داده و وضعيت قابل تحمل تري را شاهد باشيم.