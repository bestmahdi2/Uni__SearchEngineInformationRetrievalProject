كتابخانه ديجيتالي اروپا تأسيس مي شود
عليرضا سزاوار:كميسيون علوم اتحاديه اروپا اعلام كرده است كه تا سال 2010 بيش از 6ميليون كتاب، فيلم و عكس را از طريق يك پورتال تنها در اينترنت در دسترس عموم خواهد گذاشت. به گفته يكي از مديران اين كميسيون به نام «ريچارد راپت فول» با تأمين بودجه براي برخي سياست ها و بررسي مسائلي كه در زمينه كپي رايت ممكن است پيش بيايد، به اين پروژه كمك خواهد شد.
اين كتابخانه بر روي شبكه اي ايجاد خواهد شد كه در حال حاضر امكان دسترسي به منابع ديجيتالي موجود در كتابخانه هاي ملي را فراهم مي سازد. قرار است تا سال 2008 ميلادي دو ميليون كتاب، فيلم، عكس و دست نوشته و آثار ديگر از طريق كتابخانه ديجيتال به صورت آنلاين در دسترس افراد قرار گيرد و تا سال 2010 كه كتابخانه ها، آرشيوها و موزه هاي بيشتري به اين پروژه اضافه مي شوند، اين ميزان به 6 ميليون خواهد رسيد. اين كتابخانه ديجيتالي اروپا، كتابخانه هاي 25 عضو اتحاديه اروپا را به يكديگر متصل خواهد كرد.
به گفته اين مدير ارشد، هر كتابخانه، موزه و يا آرشيوي مي تواند مطالب ديجيتالي خود را به كتابخانه مركزي اروپا پيوند بزند. هدف اين پروژه ترويج ميراث فرهنگي اروپا به صورت ديجيتالي است و هزينه ساخت اين مركز در حدود 200 تا250 ميليون يورو برآورد شده است. اين در حالي است كه هم اكنون نزديك به 140 ميليون نفر در كتابخانه هاي سراسر اروپا عضو هستند.
منبع:reuters.com