گزارش ديدارها و گفت و گوهاي رئيس جمهوري در سوريه
گروه سياسي: محمود احمدي نژاد رئيس جمهوري اسلامي ايران كه به سوريه سفر كرده است، ديروز حرم هاي مطهر حضرت زينب و حضرت رقيه سلام الله عليهما را زيارت كرد. وي در آخرين روز از سفر خود در محل سفارت جمهوري اسلامي ايران در دمشق با ايرانيان مقيم و اعضاي سفارت ديدار كرد.
رئيس جمهوري اسلامي ايران روز پنجشنبه در رأس يك هيأت عالي رتبه به دعوت بشار اسد وارد دمشق شد.
پس از اولين دور مذاكرات، رؤساي جمهوري دو كشور در كنفرانس مطبوعاتي مشترك شركت كردند.
بشار اسد، رئيس جمهور سوريه در اين كنفرانس خبري مشترك با تأكيد بر اين كه حق ايران است فن آوري صلح آميز هسته اي را در اختيار داشته باشد، از رژيم صهيونيستي خواست تا از زرادخانه هاي تسليحات هسته اي اش صرف نظر كند.وي تأكيد كرد: ما فشاري را كه عليه اين كشور(ايران)بر سر برنامه  هسته اي اش اعمال مي شود، نمي پذيريم.
رئيس جمهور سوريه با تصريح اين كه در منطقه تنها رژيم صهيونيستي داراي سلاح هسته اي است، خاورميانه اي عاري از سلاح هاي كشتار جمعي را خواستار شد و گفت: اگر سلاح كشتار جمعي بهانه غرب است ، اين كار بايد با اسرائيل آغاز شود.
احمدي نژاد نيز با ذكر اين كه سرمايه گذاري ايران در سوريه به 750 ميليون دلار رسيده است، افزود: كميسيون مشترك سوريه - ايران در ماه فوريه به منظور مذاكره درخصوص پروژه هاي اقتصادي تشكيل جلسه خواهد داد.
همچنين در ادامه ديدارها رئيس  جمهوري  اسلامي ايران  پنج شنبه  شب  اعضاي  هيات مديره  جمعيت  علماي  مسلمان  لبنان  را در محل  اقامت  خود در دمشق  به  حضور پذيرفت . احمدي نژاد در اين  ديدار گفت : امروز تفكر اسلام  ناب  در يكي  از حساس ترين  دوران هاي  تاريخ  و پس  از صدها سال  انزوا دوباره  به  ميدان  آمده  و جوانه هاي  بيداري  اسلامي  در حال  رشد و بالندگي  است .
رئيس  جمهوري  ايران  افزود: امروز اميد به  نجات ، عدالت  و معنويت  در دل هاي  بسياري  زنده  شده ، اما اين  نهال  بسيار جوان  نيازمند محافظت  جدي  است  و اگر غفلتي  صورت  گيرد، ممكن  است  مجددا اسلام  سال ها در حاشيه  قرار گيرد.
احمدي نژاد همچنين پنجشنبه  شب  در ملاقات  سيد حسن  نصرالله  دبيركل  حزب  الله  لبنان ، نقش  حزب  الله  درخط مقدم  ايستادگي  در برابر زياده  خواهي  و تجاوزهاي  رژيم  صهيونيستي  را بسيار مهم  توصيف  كرد.در اين  ملاقات  كه  در محل  اقامت  رئيس  جمهوري  اسلامي ايران  در دمشق  انجام شد، احمدي  نژاد گفت : پيام  حزب  الله  لبنان ، پيامي قشري  و طايفه اي  مختص مسلمانان  نيست ؛ پيام  اسلام  ناب  براي  همه  بشريت  است ، زيرا توحيد و عدالت خواهي  امري  نظري  و مشترك  ميان  انسان  هاست  و هر جا ظهور كند، افراد به سوي  آن جذب  مي شوند.
رئيس جمهوري اسلامي ايران اظهار داشت: نهضت فلسطين با الهام از موفقيت هاي حزب الله لبنان در مسير خودباوري و شكست ناپذيري گام بسيار مهمي به جلو برداشته است.
محمود احمدي  نژاد رئيس  جمهوري  اسلامي  ايران  در جمع نخبگان سياسي، علمي و فرهنگي سوريه در كتابخانه ملي اسد از اروپاييان  خواست ، اگر در شعار خود حاكي  از آزادي  انسانها صداقت  دارند، دروازه  كشورهاي  خود را به  روي  يهوديان  بگشايند.
وي خطاب  به  غرب افزود: آيا آزادي  كه  شعار آن را سرمي دهيد، براي  مهاجراني  كه  از نقاط مختلف  دنيا به  فلسطين  آمده اند، نيز قبول  داريد.؟
وي  ادامه  داد: آيا حاضريد دروازه  كشورهاي  خود را باز كنيد تا اين مهاجران  به  هر نقطه  اروپا كه  خواستند، سفر كنند؟ آيا تضمين  مي دهيد، اگر به  كشور شما آمدند، امنيت  آنان  را حفظ كنيد و دوباره  يك  يهودي ستيزي جديد در اروپا به  راه  نيندازيد؟ شما اجازه  ورود اين  مهاجران  به  كشورهاي  خود را بدهيد، خواهيد ديد كه هيچ كدام  از آنها حاضر نخواهند بود، در سرزمين  اشغالي  زندگي  كنند.
احمدي  نژاد خطاب  به  اروپاييان  تصريح  كرد: با آن كه  شما هنوز به سئوالهاي  پيشين  من  پاسخ  درستي  نداده ايد، اين  سئوال  را مطرح  كردم  تا ثابت كنم ، شما در گفتار و كردار خود صداقت  نداريد. رئيس  جمهوري  ايران  گفت : اين  سئوالات  را پرسيدم . حال  غربي ها به  جاي  آن كه  پاسخ  درستي  به  سئوالات  من  دهند، فردا در رسانه هاي  خود شروع  به  فرياد خواهند كرد كه  احمدي  نژاد عليه  صلح  جهاني  سخن  گفته  است .
احمدي  نژاد افزود: امروز در عرصه  سياسي  كه  شعار دمكراسي  و حاكميت انسان ها بر سرنوشتشان  سرداده  مي شود، شرايط سركوب ، تجاوز و رقابت  سنگين تسليحاتي  فضاي  جهان  را پر از رعب  و وحشت  كرده  است .
رئيس  جمهوري  تصريح  كرد: در حوزه  فرهنگ  نيز اصول  اوليه  انساني  زيرپا گذاشته  شده  است . خشونت  و بي بند و باري  نهادينه  شده  و نهاد خانواده  درمعرض  تهديد قرار گرفته  است .
رئيس جمهوري اسلامي ايران در ادامه نشست به پرسش هاي نخبگان پاسخ گفت. احمدي نژاد در پاسخ  يكي  از حاضران  در نشست  كه  جوياي  راهكاري  براي  مقابله  با دشمناني  شد كه  به  فكر ايجاد تفرقه در ميان  مسلمانان  هستند، گفت : پايه هاي  نظام  سرمايه  داري  بر بستر تخريب ملتهاي  آزاد بنا شده  است .رئيس  جمهوري  افزود: رفاه  برخي  كشورها، ثمره  غارت  منابع  كشورهاي  ديگر است  و امنيت  آنها حاصل  ناامني  و تحميل  ناامني  بر ساير ملتها است .
احمدي نژاد تصريح  كرد: اصول  نظام  سلطه  بر تخريب  شخصيت ، فرهنگ  و اقتصاد ديگر ملتها بنا نهاده  شده  است . بايد با صيانت  از فرهنگ  و خودباوري ، با اين  تهاجم  تخريبي  مقابله  كنيم .
احمدي  نژاد در جواب  يكي  ديگر از شركت كنندگان  كه  ايجاد يك  جبهه  متحد از ايران ، سوريه  و ديگر كشورهاي  مسلمان  منطقه  بر عليه  رژيم  صهيونيستي  را پيشنهاد داد، گفت : جبهه  متحد بر عليه  صهيونيسم  به  طور طبيعي  در حال  شكل گيري  است . بشريت  تشنه  عدالت  است  و بر همين  اساس  حق  را به  ملت  مظلوم فلسطين  مي دهد.