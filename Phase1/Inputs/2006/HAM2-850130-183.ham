برنامه هاي ايران در سال ثبت ميراث فرهنگي
5/1 درصد آثار فرهنگي ايران تاكنون ثبت شده است
گروه شهريمريم پاپي: با تأكيد سازمان ميراث فرهنگي و گردشگري بر ثبت اين ميراث، بسياري از حوزه هايي كه تاكنون مغفول مانده بود از عزلت بيرون آمده و به ثبت ملي مي رسند.
از همه دارايي ميراث فرهنگي غيرقابل شمارش ايران، تاكنون تنها 15 هزار و 250 اثر تاريخي به ثبت رسيده است. اين آخرين آماري است كه اواسط فروردين ماه از سوي اداره كل دفتر شوراي ثبت آثار تاريخي سازمان ميراث فرهنگي منتشر شد. اين در حالي است كه براساس يك برآورد غيررسمي در ايران حدود يك ميليون اثر فرهنگي قابل ثبت وجود دارد. به عبارت ديگر، تاكنون فقط 5/1 درصد آثار فرهنگي ايران ثبت شده است.
در سال،1384 سه هزار و 620 اثر تاريخي در فهرست آثار ملي به ثبت رسيد. به گفته «ناصر پازوكي» مدير كل دفتر ثبت آثار تاريخي فرهنگي و طبيعي ثبت سازمان ميراث فرهنگي و گردشگري: «در ميان استان هايي كه آثار تاريخي خود را در فهرست آثار ملي سال 84 به ثبت رساندند خراسان با 485 اثر در مقام نخست  قرار دارد و پس از آن اصفهان با 469 اثر، يزد با 439 اثر، فارس با 366 اثر و كرمان با 349 در مقام هاي دوم تا پنجم قرار گرفته اند.»
مدير كل دفتر ثبت آثار تاريخي فرهنگي و طبيعي، از جمله معضلات موجود در عرصه ثبت ميراث فرهنگي را نبود هماهنگي ميان بخش هاي مختلف عنوان كرده و گفته بود: «هم اكنون به جز موضوع ثبت آثار تاريخي فرهنگي غيرمنقول، ثبت ديگر وجوه آثار تاريخي، فرهنگي بلاتكليف است و ثبت شاخه هايي چون اموال منقول، ميراث شفاهي و آثار ناملموس به دليل نداشتن متولي خاص وضعيت مشخصي ندارد.»
ثبت نام مشاهير و هنرمندان در فهرست ملي ثبت تاكنون در ايران به اجرا در نيامده و هنوز نام هيچ يك از هنرمندان و نام آوران زنده ايراني در فهرستي ملي به ثبت نرسيده است. ميراث ناملموس، از جمله تعزيه، نوروز و جشن ها و آداب و رسوم كهن ايراني نيز در انتظار ثبت ملي به سر مي برند.
شوراي ثبت پيش از اين نيز بررسي هايي را در زمينه طبقه بندي فهرست هاي ثبتي آثار انجام داده است. تهيه 22 فهرست مجزا با عنوان هاي مشخص نيز در همين زمينه انجام گرفت، اما فهرست ثبت مشاهير و هنرمندان در ميان اين 22 عنوان قرار نگرفته بود، از اين رو دفتر ثبت آثار تاريخي، فرهنگي و طبيعي طي اقدامي مجزا مراتب تهيه اين فهرست را هم فراهم كرد.
افزايش تعداد و تنوع فهرست هاي ثبت آثار تاريخي، فرهنگي و طبيعي ايران هم اكنون مراحل آغازين خود را طي كرده و مسئولان اين حوزه در سازمان ميراث فرهنگي و گردشگري قصد دارند با ايجاد فهرست هاي مربوط به ميراث تاريخي منقول، طبيعي و ميراث ناملموس(معنوي)، گام هاي نخست دستيابي به 22 فهرست مجزاي ثبتي را بردارند.
پازوكي پيش از اين مشكلات موجود براي ثبت آثار گنجينه هاي زنده بشري را كمبود اعتبارها عنوان كرده بود كه با تأمين اعتبار مورد نياز، ثبت اين بخش از آثار نيز آغاز شده است. كميته كارشناسي ميراث جهاني از سوي سازمان ميراث فرهنگي و گردشگري با همكاري نهادهاي مختلف تشكيل مي شود.
اگرچه هنوز برنامه خاصي براي اختصاص بودجه و نگهداري از اين آثار وجود ندارد، بلندترين گام ميراث فرهنگي در اين خصوص، يعني شناسايي آثار ميراث تاريخي و طبيعي كشور برداشته مي شود. همزمان با اين اقدامات، ثبت آثار تاريخي و طبيعي ايران در فهرست ميراث جهاني نيز جدي تر گرفته مي شود. به طوري كه مسئولان ارائه پرونده آثار ايران به يونسكو در نظر دارند پيشنهاد لغو محدوديت ثبت سالانه تنها يك اثر از كشور را به اين سازمان جهاني ارايه دهند.
«عبدالرسول وطن دوست» رئيس پژوهشكده حفاظت و مرمت آثار فرهنگي و تاريخي از تشكيل كميته كارشناسي ميراث جهاني به منظور شناسايي آثار طبيعي و فرهنگي كشور، كه ارزش و امكان ثبت در فهرست جهاني را دارند، خبر مي دهد. اين كميته پس از بررسي هاي لازم و شناسايي آثار با ارزش تاريخي و فرهنگي، فهرست موقتي را تدوين مي كند كه اين فهرست براي تثبيت جهاني آثار به يونسكو ارايه خواهد شد.
وي در خصوص اعضاي اين كميته گفت: در كميته مذكور مجموعه اي از كارشناسان سازمان ميراث فرهنگي و گردشگري و سازمان محيط زيست، زمين شناسي، مراتع و جنگل ها و نيز استادان دانشكده هاي محيط زيست و منابع طبيعي حضور خواهند داشت.
وي افزود: گروه هاي كارشناسي مختلفي را بسيج كرده ايم كه شناسنامه اشياي موجود در كشور را تهيه كنند، به گونه اي كه هر شناسنامه، پرونده كوچكي از آن شيء باشد.
وي هدف از اين كار را بررسي وضعيت حفاظت و مرمت اشياي موجود عنوان كرد و خاطرنشان كرد: در هر شناسنامه علاوه بر مشخصات كامل شيء مشخص مي كنيم كه مرمت آن در چه اولويتي قرار دارد و بنابر اولويت هاي مشخص شده كار مرمت اشيا را شروع خواهيم كرد.
همچنين با تهيه اين بانك اطلاعاتي مشخص مي شود چند اثر فرهنگي در كشور وجود دارد و چند درصد آنها بنابر اولويت، نيازمند مرمت فوري هستند.
به اين ترتيب مسئوليت سازمان ميراث فرهنگي و گردشگري براي نگهداري آثار افزون مي شود. چرا كه روز به روز بيشتر در معرض پرسش هاي يونسكو قرار خواهد گرفت و معلوم نيست با مشخص نبودن وضعيت بودجه اين سازمان در سال آينده و افزايش نيافتن حتمي آن، چگونه از پس حفظ اين تعداد آثار برخواهد آمد؟