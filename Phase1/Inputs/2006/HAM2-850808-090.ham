اقتصاد انرژي
شوراي انرژي بايد تشكيل شود
گروه اقتصادي - يك مسئول وزارت نيرو خواستار تشكيل شوري انرژي براي بررسي مطالعات اقتصادي فروش داخلي برق به جاي سوخت فسيلي وپايان استفاده موازي از انرژي  در كشور شد.به گزارش همشهري مديرعامل شركت توزيع توانير تاكيد كرده اين وظيفه شوراي انرژي است كه مطالعات انجام شده را بررسي و براساس آن سياست گذاري كند.
پرويز فتاح وزير نيرو نيز چندي پيش به مسئله بررسي مسئله صادرات برق بجاي گاز به كشورهاي ديگر اشاره كرده بود و خواستار بررسي و ارزيابي اقتصادي در اين زمينه شده بود.
حسين لوايي مديرعامل شركت توزيع توانير در گفت وگو با ايسنا افزود: هم اكنون در كشور هاي غربي از انرژي برق به جاي گاز استفاده مي شود و اين انرژي علاوه بر اين كه پاك است و باعث آلودگي محيط زيست نمي شود، حفاظت و ايمني آن نيز قابل كنترل است.
وي با اشاره به فراهم بودن ظرفيت وتوان بالقوه فني براي اجراي اين طرح در داخل كشور تصريح كرد: تامين نيروگاه متناسب با نياز با توجه به متخصصان داخلي كه براي توسعه نيروگاه ها و خطوط انتقال وجود دارند، امكان پذير است و به راحتي مي توان توليد برق را افزايش داد و در نتيجه استفاده موازي غير منطقي از دو نوع انرژي(گاز، برق)را پايان داد. او اضافه كرد: در حال حاضر بخش خصوصي ساخت تعدادي از نيروگاه ها را بر عهده گرفته و البته اين بخش بايد فعال تر شود و در كنار آن نيز شوراي انرژي بر بنگاه هاي دولتي و غير دولتي نظارت كند كه منافع ملي را بر هر چيز ديگر برتري دهند.
وي، امنيت سرمايه و واقعي شدن قيمت انرژي را لازمه همراهي بيشتر بخش خصوصي دانست و گفت: يارانه ها بايد هدفمند شوند و دولت مي تواند آن را به صورت مستقيم و با كارت هاي هوشمند به مردم پرداخت كند. دراين صورت نه تنها صرفه جويي بالا مي رود، بلكه مي توان قيمت انرژي را واقعي كرد و سود حقيقي را به بنگاه ها رساند.
لوايي در ادامه خاطر نشان كرد: مي توان نيروگاه ها را در نقاطي احداث كرد كه امكان تبادل انرژي وجود داشته باشد و بنابراين برق را با ظرفيتي بالاتر به صورت صادرات در اختيار كشور ها قرار دهيم.
او تاكيد كرد: هر اندازه مواد خام و سوخت هاي فسيلي را به مواد مصرفي همچون برق تبديل كنيم و سپس آن را صادر كنيم اثرات اقتصادي بهتري خواهد داشت؛ زيرا داراي ارزش افزوده بيشتر و از لحاظ اشتغالزايي نيز به نفع جامعه است.
مدير عامل شركت هاي توزيع توانير، يكي از مزاياي اجراي طرح مورد نظر را ايجاد فضاي مناسب براي استفاده بهينه از منابع داخلي بيان كرد و گفت: اين پروژه مي تواند زمينه توسعه صنايع زير بنايي را در سطح استاني و ملي فراهم كند.