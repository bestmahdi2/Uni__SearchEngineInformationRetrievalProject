معضل عدم وجود فضاي پارك كافي در شهر تهران
گسترش شهرنشيني و تمركز بيش از پيش مراكز تجاري و اداري در شهرها از يك سو و افزايش تعداد وسايل نقليه از سوي ديگر، مشكلات تردد شهري را تشديد و نياز به احداث پاركينگ در شهرهاي بزرگ را نمايان تر مي سازد.
از آنجا كه ابتدا و انتهاي هر سفري با هدفي كه باشد به توقف ختم مي شود و هر وسيله نقليه شخصي فقط بين 5 تا 10 درصد از عمر مفيد خود در حركت است، يا به بيان بهتر هر اتومبيل به طور متوسط در طول شبانه روز 5/22 ساعت در حال توقف مي باشد، در نتيجه داشتن برنامه اي جامع در خصوص برنامه ريزي و طراحي فضاي مناسب پارك وسايل نقليه و همچنين مديريت پارك حاشيه اي امري است اجتناب ناپذير و تنها توسط اين دو عامل است كه مي توان به سمت نظم دادن و ساماندهي وضعيت ناهنجار موجود ترافيك شهر، گامي موثر برداشت.
بنابراين توقف و مسئله پاركينگ يكي از عوامل اصلي و اساسي در شبكه حمل و نقل درون شهري است كه مي تواند نقش مهمي را در افزايش ظرفيت و رواني ترافيك معابر ايفا نمايد. لذا هرگونه نارسايي و كمبود فضاي پارك و يا عدم كارايي پاركينگ هاي موجود، شبكه ارتباطي را تحت تاثير قرار داده و باعث بروز مشكلاتي از جمله سرگرداني رانندگان، توقف هاي غيرمجاز وسائط نقليه، تراكم در مسير حركت، كاهش ظرفيت معبر، كاهش ظرفيت شبكه و به تبع آن آلودگي هوا و ايجاد تاثيرات رواني بر افراد خواهد گرديد. آمار و ارقام موجود بيانگر آن است كه در مناطق مركزي شهر تهران نسبت عرضه به تقاضا ي پارك در برخي از معابر 1 به 3 مي باشد و 68 درصد از ترافيك سرگردان مربوط به خودروهايي است كه در جست وجوي فضاي پارك مي باشند. كه با ساماندهي وضعيت پارك و توقف حاشيه اي مي توان معضلات موجود را به حداقل ممكن تقليل داد.
پاركينگ ها را در دو بخش پاركينگ حاشيه اي و غيرحاشيه اي دسته بندي مي كنند كه پاركينگ حاشيه اي باعث مي شود سطح سواره رو توسط ترافيك ساكن اشغال گردد و در اثر آن عملاً از ظرفيت عبوري معابر كاسته خواهد گرديد.
بنابراين در محاسبه هزينه هاي ايجاد يك واحد پاركينگ حاشيه اي علاوه بر هزينه تجهيزات اين نوع پاركينگ، بايد هزينه ايجاد راههاي شهري(شامل هزينه تملك زمين و هزينه احداث راه)را نيز در نظر گرفت. با اين توضيحات برآورد مي گردد كه هزينه احداث پاركينگ حاشيه اي بيشتر از پاركينگ عمومي طبقاتي است و از سطح ايمني كمتري نسبت به پاركينگ طبقاتي برخوردار است.
در حال حاضر در تهران 250 پاركينگ با ظرفيت 23000 واحد پارك موجود است و نقاطي كه قابليت و نياز به مديريت كنترل پارك حاشيه اي دارد در حدود 50000 فضاي پارك پيش بيني شده است. اين در حالي است كه تقاضاي پارك در شهر تهران حدود 750000 وسيله نقليه- ساعت وجود دارد كه اگر از هر فضاي پارك در طول روز پيوسته استفاده شود باز هم نيازمند 125000 جاي پارك جديد هستيم. در طرح تفصيلي شهر تهران حدود يك ميليون مترمربع فضا با كاربري پاركينگ در نظر گرفته شده كه حدود 20% از اين فضاها تامين شده است؛ چرا كه درصد بالايي از اين نوع كاربري به علل مختلفي از جمله نامناسب بودن جانمايي اوليه و هزينه هاي بالا تملك قابل بهره برداري جهت پاركينگ نمي باشد.
بنابراين مديريت پاركينگ از شاخص ترين ابزارهاي مديريت حمل و نقل درون شهري است و با در نظر داشتن اين كه بر اساس بررسي هاي انجام شده، نياز يك وسيله نقليه به پاركينگ 8 تا 9 برابر نياز به شبكه معابر است، در نتيجه شايسته است يكي از دغدغه هاي مهم كارشناسان و مسئولان ترافيك فضاي پارك مورد تقاضا باشد.
بابك عباسي، مهدي اميرعضدي