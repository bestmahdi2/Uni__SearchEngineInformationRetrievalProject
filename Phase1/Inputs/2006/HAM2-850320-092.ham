همه نگاه ها به جام جهاني
آلمان - 4كاستاريكا - 2
گروه ورزشي _ با آغاز رقابت هاي جام جهاني فوتبال در شهر مونيخ از ديروز نگاه جهان به آلمان ميزبان هجدهمين دوره اين بازي ها دوخته شده است. جام جهاني فوتبال بزرگترين رخداد ورزشي است كه همه رخدادهاي ديگر را در طول برگزاري تحت الشعاع قرار مي دهد. فوتبال تنها به گروه و ملتي خاص تعلق ندارد، همانگونه كه غير از مردم 32 كشور حاضر در مرحله نهايي، مردمان ساير كشورها نيز با شور و شوق وصف ناشدني اين بازي ها را پيگيري مي كنند.
ديروز در شروع جام جهاني پس از انجام مراسم افتتاحيه كه متفاوت با مراسم افتتاحيه دوره هاي گذشته بود آلمان ميزبان به مصاف كاستاريكا رفت و ديگر ديدار روز اول ميان اكوادور و لهستان برگزار شد.
گروه ورزشي - تيم ملي فوتبال آلمان ميزبان رقابت هاي جام جهاني 2006 در ديدار افتتاحيه هجدهمين دوره جام جهاني موفق شد چهار بر دو كاستاريكا را مغلوب كند. اين بازي در حضور 66 هزار تماشاگر در ورزشگاه آرنا آليانز برگزار شد. در اين ديدار ميشائيل بالاك غايب بزرگ آلمان بود. در نيمه نخست اين بازي فيليپ لام در دقيقه 6 و ميروسلاوكلوزه در دقيقه 17 براي آلمان گلزني كردند و تنها گل اين نيمه كاستاريكا توسط وانچاپ در دقيقه 9 به ثمر رسيد. در نيمه دوم آلمان برتري خود را مقابل كاستاريكا حفظ كرد و توسط ميروسلاوكلوزه در دقيقه 61 و تورستن فرينگس در دقيقه 87 به دو گل ديگر رسيد. كاستاريكا در نيمه دوم توسط وانچاپ در دقيقه 73 به گل دوم رسيد. آلمان بعد از اين پيروزي در دومين ديدار خود به مصاف لهستان خواهد رفت.