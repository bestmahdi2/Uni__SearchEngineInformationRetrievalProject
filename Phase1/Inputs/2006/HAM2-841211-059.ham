توضيحات تازه درباره بانك سرمايه
گروه بورس: در پي چاپ گزارشي درباره وضعيت سهام بانك سرمايه در صفحه بورس همشهري، مسئولان اين بانك توضيحاتي تكميلي را ارسال كرده اند كه ضمن سپاسگزاري از روابط عمومي بانك سرمايه متن كامل آن در ادامه ارائه مي شود:
در خصوص مطلب درج شده در صفحه 28روزنامه همشهري تحت عنوان« شرايط جديد براي سهامداران بانك سرمايه» توضيح زير را ضروري مي داند:
1- مؤسسه صندوق ذخيره  فرهنگيان خود رأساً به عنوان سهامدار در بانك سرمايه  پذيره نويسي نكرده ولي تعدادي از شركت هاي زيرمجموعه مؤسسه مذكور كه شركت هاي غيردولتي هستند به شرح ذيل سهامداران عمده اين بانك هستند:
شركت ساختماني معلم به ميزان 638/7درصد، شركت سرمايه گذاري فرهنگيان به ميزان 7‎/638درصد، شركت رفاه فرهنگيان به ميزان 19/5 درصد، شركت سرمايه گذاري فرآيند به ميزان 423/4درصد، شركت ليزينگ فرهنگيان به ميزان 638/7درصد، شركت ايران ارقام به ميزان 368/0درصد.
هرچند شركت هاي بالا زيرمجموعه صندوق ذخيره اند اما خود شخصيت حقوقي مستقل دارند و مجموع سهام آنها و كاركنان آموزش و پرورش در بانك سرمايه حدود 37 درصد است و مابقي سهام بانك متعلق به اشخاص حقيقي و حقوقي ديگري است كه در گزارش ياد شده بعضي از آنها معرفي شده اند و جمعاً تعداد سهامداران بانك از 305هزار نفر تجاوز مي كند.
2-هريك از سهامداران برابر قانون به نسبت سهم خود در تصميم گيري هاي اساسي بانك شركت دارند كه از طريق مجامع عمومي آراء آنها اعمال مي شود.
3-مديران بانك بلافاصله پس از اعلام موافقت قطعي و صدور پروانه فعاليت، تمامي سرمايه بانك را برابر قانون عمليات بانكي بدون ربا به كار گرفته و فعاليت بانكي را آغاز كرده اند و تاكنون آئين نامه ها و دستورالعمل هاي خدمات بانكي، انتخاب سيستم it براي عمليات مختلف بانكي، گزينش و جذب و آموزش تعدادي از كاركنان مورد نياز براي فعاليت در شعب، خريد ساختمان مركزي و چند شعبه بانكي در تهران و بعضي از مراكز استان ها و اقدام به تجهيز و آماده كردن مكان هاي ياد شده، اخذ مجوز افتتاح 10شعبه در سال جاري از بانك مركزي و ساير اقدامات لازم انجام شده است كه حكايت از انسجام و همراهي و همكاري مديران در جهت تسريع در داير كردن شعب بانك دارد و بزودي(در اسفندماه جاري)با افتتاح شعب بانك، برگ سهام متعلق به سهامداران صادر و در اختيار آنان قرار خواهد گرفت.