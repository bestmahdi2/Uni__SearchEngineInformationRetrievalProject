گشتي در اطراف فيلم وقتي همه خواب بودند ساخته فريدون حسن پور
طواف آن كعبه نمادين
نيما سيروس كبيري
طبيعت بكر، زيبا و قداست گونه شمال ايران در بسياري از آثار سينمايي حتي فراتر از مجموعه داستان فيلم و يا شخصيت هاي آن به چشم مي آيند. اما اگر اين امر صرفاً يك تصادف و يا خوش سليقگي در انتخاب لوكيشن و فضا باشد بي هيچ شكلي داراي ارزش هاي بصري و يا هنري نخواهد بود.
بسياري از آثار به اصطلاح جشنواره اي ما از اين موهبت الهي بهره برده اند و گاه حتي در مبهوت ساختن مخاطبان آن سوي آبي نيز موفق بوده اند. اما نماهاي دور و جذاب وقتي همه خواب بودند با شرايط و هدف ديگري شكل گرفته اند.
داستان ساده و در عين حال منسجم و روان فيلم بر بستري از معصوميت و لطافت كودكانه پيش مي رود و شخصيت بي بي نيز كه پيش از ايام پيري در ده به قابلگي مي پرداخته نيز به ارائه تصويري نمادين از او ياري مي رساند.
بزرگترين آرزوي او زيارت خانه خداست و به جاي مزد كارش از تمام خانواده هايي كه فرزندانشان را به دنيا آورده، دعاي شرفيابي به مكه را تقاضا نموده است اما مخالفت سازمان حج و زيارت به دليل كهولت سن زمينه ساز سفر نمادين او در دل طبيعت مي شود.
او سفر حج را با پاي پياده و همراهي دو كودك و يك پسر و دختر جوان آغاز مي كند و در اين ميان يك تعقيب و گريز جذاب نيز شكل مي گيرد. در فيلم نكات خلاقانه و تجربه شده اي نيز به چشم مي خورد. جدا از كار ارزنده سعيد شهرام كه موسيقي روياگونه و روحاني اثر را ساخته، نكته جالبي درباره حضور و عدم اين موسيقي نيز وجود دارد، به اين صورت كه با برداشتن هر باره سمعك از گوش بي بي موسيقي فيلم آ غاز و با دوباره قراردادنش در جاي خود موسيقي قطع مي شود.
كاربرد اين ترفند جالب هم معمولاً در بخش هايي از ماجراست كه فيلم از حال و هواي تمركز پرشكوه طبيعت خارج مي شود و دوباره اتفاقات داستان را پي مي گيرد. نوع تعقيب كردن طنزآميز مش كريم كه شخصيتي خشكه مقدس دارد نيز از ديگر موارد جذاب فيلم است.
ديالوگ هاي او، لجاجت بي دليل و سماجت عجيبش، ديد خوب كارگردان در پرهيز از تكرار مسير طي شده توسط تعقيب كننده، تقطيع هاي به موقع و برداشت هاي بلند ارزشمند و بي نظير از دشت هاي مازندران و مواردي كه همگي سفري خيال انگيز و پرحادثه را به تصوير مي كشد به قول شخصيت نصير نه راهي به سوي كعبه كه مسيري براي رسيدن به خود خداست.
دقايق پاياني فيلم و نماي استثنايي طواف آن كعبه نمادين برفراز تپه اي سرسبز، حسن ختام قابل توجه وقتي همه خواب بودند است.
اما ظاهراً بيش از همه كاراكتر مش كريم است كه در خواب به سر مي برد و در آن شرايط قصد دارد كه با اصرار، كفرآميز بودن عمل بي بي را اثبات كند اما پيرزن كه در لباس احرام همان شمايل نوراني مادر تمامي فرزندان ده را تداعي مي كند سنگ ريزه اي را به سمت مش كريم مي اندازد تا اينگونه او هم از ذات شيطاني و رفتار و سخنانش آگاه شود.
تبحر و توانمندي به يادماندني گلاب آدينه در ارائه شخصيت بي بي در كنار بازي متفاوت و سرشار از معصوميت محمدرضا فروتن در نقش نصير، نقاط عطف فيلم و فرازهاي عاطفي آن را به تصوير مي كشد و اگر نبود بازي روان و مؤثر صادق صفايي هيچكدام از بخش هاي مفرح اثر كه به دقت در فواصل معين جاي گرفته اند نيز ديده نمي شد.
وقتي همه خواب بودند بخش عمده اي از موفقيت خود را مديون حضور بازيگران حرفه اي اش است.معمولا در چنين نقش هايي از نابازيگر استفاده مي شود.حسن پور اما از محمد رضا فروتن كه بيشتر در مقام ستاره پول ساز مطرح است، در نقشي بهره گرفته كه سينماي جشنواره اي ايران عموما آن را به فردي عادي محول مي كند، يا گلاب آدينه نقش يك پير زن روستايي را چنان ايفا كرده كه تماشاگر او را در سيماي چنين كاراكتري كاملا باور مي كند.
فضا و نماهاي آكنده از زيبايي هاي خيره كننده طبيعت در فيلم فريدون حسن پور و نحوه قرارگرفتن دوربين و اجراي ميزانسن ها به نوعي مشابه برخي از آثار كيارستمي است. وقتي همه خواب بودند نقاط اشتراكي با رنگ خدا ي مجيد مجيدي  نيز دارد كه معصوميت رو دررويي آن كودك نابينا با اجزاء طبيعت را در اينجا نيز به گونه اي ديگر مي بينيم.
لحظاتي كه يكي از كودكان به شكايت نزد امامزاده مي رود، يا زماني كه نصير با لحن خاص خود از راه هاي احتمالي منتهي به مكه حرف مي زند و يا همياري تمامي كودكان ده براي كمك به اجراي نقشه سحر، همگي ابزارهاي بي پيرايه و ساده اي براي نمايش معصوميت و پاكي موجود در اثر هستند كه در نهايت با زيارت نمادين خانه خدا به نقطه اوج خود مي رسند.