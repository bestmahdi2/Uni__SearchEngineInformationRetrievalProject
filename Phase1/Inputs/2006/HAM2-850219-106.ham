انتخابات تايلند باطل شد
ايسنا: يكي از 14 قاضي دادگاه قانون اساسي تايلند پس از جلسه  دادگاه در جمع خبرنگاران گفت: دادگاه قانون اساسي تايلند ديروز انتخابات سراسري بي نتيجه  دوم آوريل را باطل اعلام كرد و خواستار برگزاري يك انتخابات جديد شد. به گزارش خبرگزاري رويتر، قاضي اورا وانگومك لانگ در جمع خبرنگاران گفت: دادگاه قانون اساسي با هشت رأي موافق و شش رأي مخالف، اين انتخابات را غير قانوني اعلام كرد و با 9 رأي موافق و پنج رأي مخالف به برگزاري مجدد انتخابات رأي داد.
پيش از اين يكي ديگر از قضات دادگاه گفت كه اين تصميم بحران سياسي كشور را حل خواهد كرد.
پادشاه تايلند ماه گذشته از دادگاه  قانون اساسي اين كشور خواست تا براي بحران سياسي كشور راه حلي پيدا كند.
تاكسين شيناواترا نخست وزير در حال كناره گيري تايلند  در انتخابات دوم آوريل 57 درصد آرا را از آن خود كرد؛ ولي به دليل تظاهرات ميليون ها تايلندي و تحريم انتخابات از سوي احزاب مخالف، تعداد نمايندگان مجلس عوام به حد نصاب نرسيد و شيناواترا مجبور به استعفا شد.
مجلس عوام تايلند در صورتي مي تواند تشكيل جلسه دهد كه اعضاي آن به حد نصاب 500 نماينده برسد.