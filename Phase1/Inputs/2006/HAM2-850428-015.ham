بهداشت و سلامت
شكلاتي كه در هواي گرم ذوب نمي شود
همشهري آنلاين: پژوهشگران نيجريه اي مي گويند، توانسته اند شكلاتي مقاوم در برابر حرارت بسازند كه طعمش با شكلات معمولي فرقي ندارد.
شكلات در نواحي گرمسيري چندان مصرف نمي شود، گرچه بيشتر كاكائو جهان در همين مناطق توليد مي شود؛ علت هم ساده است: شكلات در هواي گرم ذوب مي شود و به توده روان و چسبناكي تبديل مي شود. اغلب مارك هاي شكلات در درجه حرارت 25 تا 32 درجه شروع به ذوب شدن مي كنند.
به گزارش لايو ساينس نيوز، دانشمندان در موسسه پژوهش كاكائو در نيجريه نشاسته ذرت را با كاكائو مخلوط كرده اند تا يك شكلات مقاوم در برابر حرارت بسازند. اين پژوهشگران مي گويند اين شكلات جديد از لحاظ طعم، رنگ و قوام با شكلات شيري معمولي مشابه است.
نشاسته باعث سفت تر شدن شكلات مي شود و مانع روان شدن كره كاكائو - چربي طبيعي دانه كاكائو - در درجه حرارت بالا مي شود.
بررسي ها نشان مي دهد كه استفاده از 10 درصد نشاسته، فراورده اي ايجاد مي كند كه هم به راحتي ذوب نمي شود و هم مزه آن با شكلات شيري قابل مقايسه است. شكلات جديد تا 50درجه سانتي گراد سفت باقي مي ماند.
افزايش قند خون خطر آلزايمر را بالا مي برد
همشهري آنلاين: پژوهشگران سوئدي مي گويند، افزايش ميزان قند خون خطر ابتلا به بيماري آلزايمر را افزايش مي دهد.
به گزارش مديكال نيوز تودي پژوهشگران انستيتو كارولينسكا در استكهلم سوئد اين يافته هاي خود را در كنفرانس آلزايمر در مادريد اسپانيا ارائه  كردند. اين محققان به بررسي 1173 نفر كه 75 ساله و برخي از آنها مبتلا به زوال عقل يا دمانس بودند پرداختند. بررسي هاي قبلي رابطه اي ميان ابتلا به ديابت نوع 2 و خطر آلزايمر را نشان داده بود.در اين بررسي پژوهشگران در نظر داشتند كه اين فرضيه را امتحان كنند كه آيا ديابت مرزي(وضعيت پيش- ديابت)هم عاملي خطرساز براي دمانس و بيماري آلزايمر به حساب مي آيد يا نه.
نتايج نشان داد كه افزايش خطر ابتلا به بيماري آلزايمر در افرادي كه ميزان قند خون آنها بالاست اما به حدي نرسيده است كه تشخيص ديابت در آنها داده شود يعني وضعيت پيش- ديابت نيز وجود دارد. اين رابطه به خصوص وقتي قويتر بود كه اين افراد دچار افزايش شديد فشار خون سيستولي(ماگزيمم)نيز بودند. تعداد افرادي كه در وضعيت پيش- ديابت هستند بسيار بيشتر از افرادي است كه ديابت دارند.
با افزايش متوسط عمر افراد در كشورهاي مختلف و افراد بيشتري كه در سنين بالا مبتلا به ديابت مي شوند، انتظار مي رود ميزان بروز بيماري آلزايمر سريعتر از حدي كه تصور مي شد افزايش يابد.