حجم عرضه و تقاضا همزمان كاهش يافت
سهامداران بورس در انتظار
گروه بورس: تحولات جديد در پرونده هسته اي ايران و صف هاي فروش ايجاد شده، در طول مبادلات روز چهارشنبه سهامداران عمده شركت ها را به واكنش واداشت.
به گزارش «همشهري» ديروز سهامداران راهبردي شركت هاي خودروسازي و ليزينگ با تزريق نقدينگي به بازار براي بازگشت دوباره آرامش تلاش كردند. ارزش كل منابع سرازير شده به سوي گروه خودروسازان و قطعه سازان بورس در روز گذشته از 116 ميليارد ريال فراتر رفت.
ديروز ارزش كل مبادلات انجام گرفته در بازار سهام حداكثر 200 ميليارد ريال بود، به اين ترتيب خودروسازان در طول روز چهارشنبه بيش از 55 درصد كل نقدينگي موجود در بازار را بلعيدند.
ديروز 50 نفر 104 ميليارد ريال براي خريد سهام سايپا پرداختند اين حجم از نقدينگي در پايان تأثيري اندك بر روند قيمت سهام سايپا برجاي گذاشت.
در اين روز ارزش كل نقدينگي صرف شده براي خريد سهام ايران خودرو از چهار ميليارد ريال فراتر رفت و دو ميليارد ريال براي خريد سهام ايران خودرو ديزل پرداخت شد.
ليزينگ ايران و ليزينگ صنعت و معدن هم كه در دو روز مياني هفته با فشار عرضه مواجه بودند. روز گذشته همزمان با افت قيمت سهامشان بازگشت اقبال بازار را تجربه كردند. روز چهارشنبه بيش از 120 نفر در صف خريد سهام دو شركت ليزينگ ايستادند. ارزش مبادلات انجام شده بر سهام شركت هاي يادشده به سه ميليارد ريال رسيد.
سهامداران سرمايه گذاري توسعه ملي هم قرار است هفته آينده در مجمع عمومي عادي سالانه شركت كنند، طبق سنت رايج بورس در آستانه برگزاري مجمع بازار سهام توسعه ملي روز گذشته از شرايط ويژه اي برخوردار بود به طوري كه 6 نفر و عمدتاً كارگزاران بازارگردان ارزش سهام اين شركت را در محدوده 92 تا 95 تومان حفظ كردند.
بازي مزايده انگوران روز چهارشنبه نيز ادامه يافت. با توجه به روند اطلاع رساني قطره اي درباره اين موضوع برخي حرفه اي هاي بازار در روزهاي مختلف سهام هر يك از شركت هاي حاضر در اين مزايده را به بازي مي گيرند. روز گذشته نوبت به كالسيمين و باما رسيد.
در اين روز بيشترين تعداد خريداران در تالارهاي مبادلات براي سهام اين دو شركت صف كشيدند، به طوري كه 118 نفر 5/9 ميليارد ريال از نقدينگي خود را براي خريد سهام كالسيمين پرداختند.
91 نفر هم سهام باما را خريدند. ارزش كل مبادلات انجام شده بر سهام اين شركت در روز چهارشنبه 7/6 ميليارد ريال بود.از سوي ديگر آزمايش و پيام نيز در پي يك روز افول بار ديگر با حمايت سهامداران راهبردي به صدر جدول سهام پرطرفدار بورس بازگشتند.به طوري كه آزمايش چهارمين سهم پرخريدار بورس در روز چهارشنبه بود و پيام نيز در رتبه هشتم اين جدول قرار گرفت.تعداد خريداران سهام اين دو شركت ديروز به 120 نفر رسيد.
از نكات جالب توجه در مبادلات ديروز مي توان به كاهش همزمان حجم تقاضا و عرضه در بورس اشاره كرد.
ديروز در حالي كه حجم عرضه سهام در ساعت هاي پرترافيك روز به 50 ميليارد ريال كاهش يافته بود حجم تقاضا نيز به 20 ميليارد ريال تنزل كرد. به باور تحليل گران، سهامداران و متقاضيان سرمايه گذاري ترجيح داده اند فعلاً به انتظار اعلام نتايج روشن تري از تحولات پرونده هسته اي ايران بنشينند.