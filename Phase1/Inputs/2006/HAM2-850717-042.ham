وام ازدواج بانكي به 600 هزار تومان افزايش يافت
گروه اقتصادي- با موافقت شوراي پول و اعتبار، سقف فردي تسهيلات قرض الحسنه ازدواج از 5 ميليون ريال به 6 ميليون ريال افزايش يافت.
اين افزايش سقف وام  ازدواج بانكي در حالي است كه قرار بود با ايجاد صندوق مهر رضا(ع)، كليه وام هاي اعطايي به ويژه وام ازدواج اعطايي بانك ها تحت نظارت و اجراي صندوق مهر رضا(ع)قرار گيرد.
اخيرا اعلام شد كه سقف وام ازدواج صندوق مهر رضا(ع)به دو ميليون تومان براي زوجين افزايش يافته است.
به گزارش روابط عمومي بانك مركزي جمهوري اسلامي ايران، يكهزار و هفتادمين جلسه شوراي پول و اعتبار در بانك مركزي جمهوري اسلامي ايران برگزار شد.
در اين جلسه با اعطاي مبلغ 380 ميليارد ريال تسهيلات مالي به شركت فولاد مباركه اصفهان در قالب عقد فروش اقساطي مواد اوليه توسط بانك ملت موافقت شد.
براساس مصوبه ديگر شوراي پول و اعتبار، سقف تسهيلات اعطايي به شركتهاي وابسته به شركتهاي
ايران خودرو و سايپا تعيين شد.
فعاليت صندوق مهر رضا بار ديگر در ابهام
نمايندگان مجلس شوراي اسلامي با اصلاح طرح استفساريه بند الف ماده 139 قانون برنامه چهارم توسعه و جزء يك بند ب ماده يك قانون برنامه سوم توسعه برگشت داده شده از شوراي نگهبان، اصلاح ساختار تشكيلات دستگاه هاي اجرايي كشور از طريق ادغام و انحلال و انتقال موسسات و سازمانها به خارج از مركز از سوي شوراي عالي اداري را منوط به تصويب در مجلس شوراي اسلامي ساختند.
پيش از اين شوراي نگهبان با طرح يك سوال و ابهام، طرح مذكور را به مجلس بازگردانده بودند كه با رفع ابهام فوق، نمايندگان مجلس بر مصوبه قبلي خود اصرار كردند و به اين ترتيب، فعاليت صندوق مهررضا(ع)همچنان با ابهام روبرو خواهد بود. نظر مجلس در ابتدا عبارت بود از ادغام و انحلال دستگاههاي اجرايي كشور موكول به تصويب مجلس شوراي اسلامي مي باشد كه شوراي نگهبان آن را برگشت داده بود.