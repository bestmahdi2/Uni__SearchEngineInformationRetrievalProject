افزايش 400 درصدي ابتلا به hiv در كشور
ايسنا:در حاليكه ميزان ثبت ابتلا به hiv از سالي 300 به سه ماهي 300 نفر در كشور افزايش يافته است، هنوز 99 درصد مبتلايان گروههاي پرخطر از پوشش سرويسهاي پيشگيري و درماني كاهش آسيب خارج هستند.
دكتر نصيري منش، رئيس مركز كاهش آسيب اعتياد شهر تهران با اشاره به اين كه توجه به شيب تند افزايش hiv از اهميت زيادي برخوردار است،  گفت: طي سالهاي گذشته، سالانه ابتلاي 300 نفر به hiv به ثبت مي رسيد؛ اين در حاليست كه هم اكنون هر سه ماه 300 نفر به hiv مبتلا مي شوند.
وي قوي تر شدن سيستم تست hiv ايدز را يكي از علل افزايش اين آمار بيان و تصريح كرد: از طرفي وقتي hiv از 5 درصد در گروههاي پرخطر مي گذرد، به حالت انفجاري رسيده و شاهد افزايش آمار خواهيم بود.
نصيري منش، با بيان اين كه مداخله براي پوشش گروههاي پرخطر در كشور زير يك درصد است، ادامه داد: هم اكنون 99 درصد افراد پرخطر مبتلاء به hiv از سرويسهاي كاهش آسيب محروم هستند.
وي ادامه داد: معتادان تزريقي كه 50 درصد بار ايدز را به خود اختصاص داده اند، حدود 200 هزار نفر و70 تا 80 درصد آنها نيازمند گرفتن سرويسهاي كاهش آسيب هستند.
رئيس مركز كاهش آسيب اعتياد تهران، سهم ايدز در بين معتادان تزريقي را 25 درصد دانست و به ايسنا گفت: افزايش مرگ و مير و آسيبهاي بهداشتي در گروه معتادان، هزينه كرد ماهانه 1000 دلار براي درمان اين افراد از سوي دولت، درگير شدن خانواده هاي مبتلايان، تهديد افراد درگير با اين عده از مبتلايان نظير نيروهاي خدماتي، شهرداري، سيستم زندان و... از جمله تبعات ناگوار شيوع hiv در بين معتادان است.
وي در پايان تأكيد كرد: بر اين اساس دولت بايد سرويسهاي كاهش آسيب اعتياد شامل درمان نگهدارنده متادون، آموزش رفتارهاي جنسي سالم و استفاده از كاندوم، تعويض سرنگ و سوزن، دور كردن معتاد از جامعه، و... را افزايش دهد تا اين گروه در سيستمهاي قهري پنهان نشده و از دست سيستم بهداشتي ربوده نشوند.