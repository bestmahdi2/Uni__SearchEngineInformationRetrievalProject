سايه شوم ترس، همراه هر روز مردم عراق
گروه بين الملل _ اگر چه مدتي است كه انفجارهاي مهيب و كشتارهاي وسيع در عراق كمتر اتفاق مي افتد، اما روزي نيست كه در شهرهاي مختلف عراق حادثه اي تروريستي به وقوع نپيوندند. اين موضوع باعث شده تا مردم عراق به لحاظ رواني در يك ناامني دائمي بسر ببرند. چندي پيش يك بانوي عراقي در گفتگو با خبرنگاران اظهار داشته بود هر روز با طلوع آفتاب نگراني شديدي در تمام وجودم چيره مي شود چرا كه ساعت 8 صبح دخترم بايد به دانشگاه برود و بيم  آن دارم كه ديگر بازنگردد. وي كه شوهر خود را در خلال خشونت هاي داخلي در عراق از دست داده است مي گفت: در دوران جنگ مادران نگران زنده ماندن فرزندان و شوهرانشان هستند اما آنها اميدوارند كه جنگ به پايان مي رسد و يا دست كم وقتي عزيزانشان به مرخصي مي آيند، آنها ديگر نگران نيستند، اما هر روز در جنگ زندگي مي كنيم. ترس از ترور و انفجار بمب اجازه نمي دهد، حتي لحظه اي احساس امنيت و آرامش كنيم.
اين خشونت ها باعث شده تا امروز خبري به عنوان گذران اوقات فراغت براي عراقي ها معني نداشته باشد. معدود پارك هاي سالم شهر بغداد، سينماها و حتي باغ  وحش عراق مدتهاست در حسرت مراجعه كنندگان است. مردم نگرانند؛ نگران از اينكه هر تجمعي مي تواند بهانه اي براي يك انفجار يا يك عمليات انتحاري باشد. اين شرايط و زندگي در وضعيت ترس باعث شده تا مردم عراق به شدت در معرض بحرانهاي روحي و رواني قرار گيرند و اين در حالي است كه هم اكنون كمبود امكانات درماني مانع از آن مي شود تا تخت هاي بيمارستاني در اختيار چنين بيماراني قرار گيرد.
ديروز در حالي كه از جمله روزهاي آرام در عراق بود اما در تمام مناطق اين كشور كشتار و انفجار رقم خورد. در بعقوبه، مركز استان دياله عراق يك كتابفروش و دو مشتري آن در حمله افراد مسلح به قتل رسيدند. در همين شهر يك راننده اتوبوس حامل دانشجويان و يك غيرنظامي ديگر با تير شبه نظاميان به قتل رسيدند.
دادستان: حكم اعدام صدام قطعي است
رئيس هيات دادستاني دادگاه صدام و هفت تن از همدستان وي در قضيه كشتار 148نفر از اهالي روستاي دجيل در سال 1982ميلادي گفت: صدور حكم اعدام براي صدام حسين و سه نفر از همدستان وي قطعي است.