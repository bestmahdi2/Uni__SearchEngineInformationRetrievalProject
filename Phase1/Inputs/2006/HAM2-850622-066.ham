علمي فرهنگي
احياي بازارهاي قديمي بم پايان يافت
گروه علمي فرهنگي - بزرگترين مجموعه تجاري شهر بم تا پايان سال جاري در اختيار بازاريان شهر بم قرار خواهد گرفت.
ساخت مجموعه بازارهاي قديم بم با وسعتي برابر 18 هزار متر مربع از سوي سازمان ميراث فرهنگي، صنايع دستي و گردشگري از آبان ماه سال گذشته آغاز شده است.
اسكندر مختاري مدير پايگاه نجات بخشي ارگ بم با اعلام اين خبر گفت: شكل و فرم اين مجموعه شامل سه بازار قديمي و پاركينگ همچون وضعيت كامل قبل از زلزله و با سازه بتوني به اجرا درآمده است.به گفته وي احداث اين مجموعه پس از آواربرداري، تهيه نقشه و طرح جامع بازسازي با اعتباري از سوي ستاد بازسازي بم آغاز شده است.
به گزارش روابط عمومي پژوهشگاه سازمان ميراث فرهنگي، صنايع دستي و گردشگري در حال حاضر 40 درصد احداث اين مجموعه به پايان رسيده و انتظار مي رود تا پايان سال جاري اين مجموعه تحويل بازاريان شهر بم گردد.
مجموعه بازارهاي قديمي بم متعلق به دوره صفويه - قاجاريه كه با شماره 4602 در فهرست آثار ملي ايران به ثبت رسيده در جريان زلزله دي ماه 1382 به كلي ويران شد.اين بازار شامل پنج راسته بازار پوشيده در مركز شهر و در مجاورت امامزاده اسيري از مراكز ديني مهم شهر بم واقع شده بود.
بازار آهنگران آن مربوط به اواخر دوره صفويه، بازار امير متعلق به دوره زنديه - قاجار و ساير بازارها شامل كردگاري و سجادي مربوط به اواخر قاجار و اوايل پهلوي بود.در بازسازي اين بازار شكل قديمي، حفظ مالكيت بازاريان و كارآمدن شدن تجهيز بازار رعايت شده است.
برگزيدگان نمايشگاه بين المللي جهانگردي خراسان
گروه علمي فرهنگي- پنجمين نمايشگاه بين المللي جهانگردي و ميراث فرهنگي و صنايع وابسته خراسان كه بيش از 250هزار نفر در مدت 5 روز برپايي از آن ديدار كردند، در پايان، بهترين ها را در رشته هاي مختلف برگزيد.
مدير روابط عمومي سازمان ميراث فرهنگي، صنايع دستي و گردشگري به خبرنگارهمشهري گفت: حضور 160 هنرمند از 23 استان كشور و غرفه هاي متنوعي در زمينه هتل داري، هواپيمايي، آژانس هاي مسافرتي، صنايع دستي، دكوراسيون داخلي و غذاهاي محلي، همچنين 18 شركت خارجي كه به معرفي محصولات كشور خود پرداختند، نمايشگاه امسال را پررونق تر ساخت و نسبت به سال گذشته، تعداد ديداركنندگان از نمايشگاه، 40درصد افزايش يافت.
جواهرزاده افزود: در روز پاياني نمايشگاه، هيأت داوران، برگزيدگان رشته هاي مختلف را انتخاب و به شرح زير اعلام كرد:
* در بخش هتل ها و واحدهاي اقامتي: هتل پرديسان و هتل بزرگ داريوش.
* از ميان آژانس هاي مسافرتي: گروه تورهاي هميشه سبز شامل دفاتر مسافرتي آرتا، همگام، آران سير، محمدزاده، پروازآسا و ايرمان سپينا.
* از شركت كنندگان خارجي: غرفه نمايندگي رايزني فرهنگي و توريستي تركيه و كنسولگري افغانستان در مشهد.
* از ميان استان هاي شركت  كننده: استان گيلان و خراسان جنوبي به دليل فعاليت مؤثر هنرمندان صنعت گر و استفاده بهينه از فضاي غرفه.
* انجمن دوستي ايران و نيجريه نيز از ميان انجمن هاي دوستي شركت كننده، يادمان ويژه گرفت.
چادرهاي عشايري استان كهگيلويه و بويراحمد و استان اردبيل واجد شرايط دريافت يادمان ويژه شدند.
* از مجموعه هاي تجاري گردشگري: غرفه الماس شرق و شركت سپاد.
* مجتمع پديده شانديز از ميان واحدهاي پذيرايي ميان راهي.
خانم رستمي، مدير غرفه آش تبريز، در بخش جشنواره غذا برگزيده شد.
* غرفه نشريه آساره در ميان غرفه هاي مطبوعات يادمان گرفت.
* در بخش موسيقي، استاد سمندري، استاد حاج قربان سليماني، استاد پورعطايي و استاد اسپندار تقدير شدند و يادمان هنرهاي آييني به جميل شيخ احمدي(سرپرست گروه كردستان)و پاكدل(سرپرست گروه لرستان)اهدا شد.
عرضه قرآن هاي نفيس در نمايشگاه فرانكفورت
گروه علمي فرهنگي- براي نخستين بار موسسه نشر شهر، وابسته به سازمان فرهنگي هنري شهرداري تهران، در نمايشگاه كتاب فرانكفورت حضور مي يابد.
به گزارش روابط عمومي موسسه نشر شهر، در اين نمايشگاه بخش جداگانه اي در غرفه جمهوري اسلامي ايران، به موسسه نشر شهر وابسته به سازمان فرهنگي هنري شهرداري تهران، تعلق يافته و اين موسسه قرآن هاي نفيس خود مانند مصحف حجاز، نيريزي و مصحف ايران را به نمايش خواهد گذاشت.
اين نسخه هاي قرآني از باارزش ترين و نفيس ترين قرآن هاي چاپي موجود در كشور مي باشند كه براي اولين بار در اين نمايشگاه بين المللي عرضه شده و مي توانند به عنوان جلوه اي از فرهنگ و هنر اسلامي در معرض ديد علاقه مندان از كشورهاي مختلف قرار بگيرند.
نمايشگاه كتاب فرانكفورت بزرگترين نمايشگاه كتاب دنياست كه هر ساله ناشران و نويسندگاني از 500 كشور جهان در آن شركت مي كنند. اين نمايشگاه از چهارم تا هشتم اكتبر، مقارن با 12 تا 16 مهر ماه در فرانكفورت آلمان برگزار مي شود.