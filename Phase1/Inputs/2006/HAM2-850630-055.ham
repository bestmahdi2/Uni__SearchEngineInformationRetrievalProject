سرقت اسناد، راز باند زمين خواري را فاش كرد
گروه حوادث- بررسي هاي كارآگاهان اداره يكم آگاهي درباره سرقت مسلحانه از منزل يكي از مقامات دولتي قبل از انقلاب راز يك باند زمين خواري بزرگ كه چند سارق حرفه اي را استخدام كرده بود،نتيجه داد.
يكي از روزهاي پاييز 83 مردي كه از مقامات دولتي قبل از انقلاب بود با مركز فوريتهاي پليس 110 تماس گرفت و از حمله چهار مرد مسلح به منزلش در حوالي خيابان ظفر خبر داد. تيم پليس براي بررسي ماجرا به سرعت به نشاني اين مرد مراجعه كرده و بررسي هاي خود را آغاز كردند.
از آنجايي كه سارقان بعد از ربودن 14 جلد سند مالكيت زمين كه در صندوقچه خانه وجود داشت بدون سرقت اثاثيه با ارزش و قيمتي محل را ترك كرده و متواري شده بودند كارآگاهان پليس در همان تحقيقات اوليه دريافتند كه سارقان مسلح با نقشه اي از پيش تعيين شده و تنها به قصد سرقت اسناد مشخصي به اين خانه حمله كرده اند.
با تكميل تحقيقات از سوي ماموران كلانتري 103 گاندي پرونده اين سرقت به اداره مبارزه با سرقتهاي مسلحانه آگاهي تهران بزرگ ارجاع داده شد. در حالي كه بررسي ها در اين باره آغاز شده بود، كارآگاهان پليس دريافتند از اسناد و مدارك ربوده شده سوءاستفاده شده و با جعل اين اسناد املاك و زمين هاي صاحبخانه در چندين نقطه به فروش رفته و كلاهبرداري هاي گسترده اي صورت گرفته است.
به اين ترتيب مشخص شد پليس در برابر يك باند حرفه اي جعل و زمين خواري كه با يك باند سرقت مسلحانه همكاري نزديكي دارند، روبرو هستند. تلاش براي يافتن مخفيگاه متهمان باند حرفه اي آغاز شد و در نهايت روز 22 شهريور شش مرد زمين خوار كه چندين مورد كلاهبرداري كلان در پرونده اتهامي آنان وجود داشت توسط كارآگاهان اداره يكم آگاهي دستگير شدند.