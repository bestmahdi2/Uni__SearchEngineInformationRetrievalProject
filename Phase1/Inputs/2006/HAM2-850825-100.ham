طرح آكواريوم بزرگ تهران با مساحت 550 هكتار
اجراي طرح جامع فضاهاي فرهنگي تهران به زودي آغاز مي شود
گروه شهري- نخستين طرح موضوعي شهر تهران تحت عنوان طرح جامع فضاهاي فرهنگي هفته گذشته به امضا رسيد. اين طرح با كمك مشاورين ذي صلاح و با هماهنگي نهاد تهيه كننده طرحهاي جامع و تفصيلي حوزه معاونت شهرسازي شهر تهران تهيه شد و قرارداد آن از طريق شركت توسعه فضاهاي فرهنگي منعقد شد.
جليل حبيب اللهيان معاون شهرسازي شهر تهران در مصاحبه با همشهري و در توضيح اين خبر گفت: يكي از طرحهاي سندي كه از آن به نام طرحهاي موضوعي و موضعي يا سطح سوم طرحهاي تفصيلي و جامع شهر تهران نام برده مي شود عبارتست از شناسايي، مطالعه و طراحي فضاهاي فرهنگي يا فضاهاي جمعي كه در آن اتفاقات فرهنگي بيفتد، چيزي كه شهر تهران به شدت از كمبود آن در رنج است.
وي در اين باره از احداث فضاي ويژه گذران اوقات فراغت، فضاهايي براي تعاملات فرهنگي مردم و گسترش فضاهايي كه به حضور بيشتر مردم و حاكميت پياده بر سواره در شهر كمك كند خبر داد.
حبيب اللهيان گفت: مشاوران همچنين بر اساس راهبردها و برنامه هاي طرحهاي جامع و تفصيلي، طرح جامع فضاهاي آموزشي را نيز به زودي براي شهر تهران تدوين خواهند كرد.
وي ادامه داد: مطالعات بر روي طرح جامع فضاهاي فرهنگي 5 ماه به طول انجاميد و بعد از آن نوبت برنامه كار و راهبردهاي اين طرح است كه از 4 تا 6 ماه به طول خواهد كشيد. در اين مرحله به عنوان گام نخست قرار است 14 پروژه فرهنگي در ابعاد كلان طراحي شود. وي افزود: يك سال ونيم طول خواهد كشيد تا خروجي برنامه هاي اين طرح ارايه شود.
به گفته اين كارشناس مسايل شهر سازي، طرح جامع شهر تهران يك سند راهبردي است كه به كليت مسايل شهر توجه دارد و طرح تفصيلي در بخش كالبدي شهر از نظر ضوابط ساخت و ساز و شبكه بندي اجراي طرح جامع و عملياتي كردن آن در مقياس يك دوهزارم توجه دارد.
وي در همين زمينه به يكسري طرحهاي موضعي و موضوعي كه همان پروژه هاي شهري است اشاره كرد كه از دل طرح جامع و تفصيلي بيرون مي آيد.
به گزارش خبرنگارما، پروژه آكواريوم بزرگ شهر تهران از جمله طرحهاي موضعي است كه قرار است در حريم منطقه 4 و در نزديكي سد لتيان(لواسان)راه اندازي شود.
حبيب اللهيان در توضيح پروژه عظيم آكواريوم تهران گفت: اين پروژه در زميني به مساحت 550 هكتار در سه فاز احداث مي شود كه شامل درياچه هايي به منظور نگهداري آبزيان عظيم الجثه نظير نهنگ، تمساح و دلفين است و علاوه بر اين آكواريومي از انواع ماهيان قاره هاي مختلف دنيا در اين مجموعه نگهداري خواهد شد.
به گفته معاون شهر سازي شهرداري تهران، اين اقدام با تاكيد بر ممنوعيت توسعه پهنه هاي مسكوني و اسكان بي رويه مردم در حريم شهر صورت مي گيرد و به همين منظور احداث فضاهاي ويژه اوقات فراغت، گردشگري و رفاهي در حريم شهر تهران در دستور كار ما قرار دارد.
بنا بر اين گزارش پيش بيني شده است آكواريوم بزرگ تهران به بزرگترين الگوي گردشگري در كشور تبديل شود و سالانه با جذب 2 ميليون گردشگر فضاي مناسبي براي گذران اوقات فراغت شهروندان به شمار آيد.