رئيس ستاد مبارزه با قاچاق كالا و ارز اعلام كرد
جريمه قاچاق كالاهاي اساسي و سوخت 5 برابر قيمت بين المللي تعيين شد
گروه اقتصادي- علي ابراهيمي: باوضع مقررات و اعتبارات پيش بيني شده در قانون بودجه،85 نشست شوراي سياستگذاري و تدوين سياست هاي كلان نظام براي مبارزه با قاچاق در مجمع تشخيص و تدوين و تصويب آيين نامه به كارگيري توانمندي دستگاه هاي دولتي براي مقابله اين پديده به نظر مي رسد امروز مبارزه با قاچاق وارد مرحله تازه اي شده است.
گر چه در سال هاي اخير روش هاي مبارزه با قاچاق كالا و ارز قادر به رفع اين نابساماني اقتصادي نبوده اما رئيس ستاد مركزي مبارزه با قاچاق كالا و ارز از به كارگيري همه امكانات مغفول مانده دستگاههاي اداري، قضايي و انتظامي براي برخورد با قاچاق كالا در صورت تصويب آيين نامه اي كه هفته آينده به دولت ارسال مي شود خبر داده و معتقد است دستگاههاي دولت امكانات زيادي را براي مبارزه با قاچاق كالا و ارز در اختيار دارند كه اكنون استفاده از آن تكليف نبوده اما با تصويب آيين نامه مذكور اين دستگاهها ملزم به استفاده از ظرفيت هاي مغفول براي مبارزه با قاچاق هستند.
محمدرضا نقدي، افزود: با تصويب اين آيين نامه راهكارهاي اجرايي براي برخورد با عناصر متخلف دستگاههاي دولتي در امر قاچاق پيش بيني شده است همچنين از آنجا كه براساس بند 3 قانون بودجه 85 مقررات جديدي براي مبارزه با قاچاق وضع شده جرايم و مجازات متناسب با قاچاق سه گروه كالاهاي مورد نياز، ضروري و غيرمجاز افزايش يافته است. براين اساس مجازات و جرايم كالاهاي مورد نياز به 2 برابر، كالاهاي ضروري علاوه بر ضبط اموال به 5 برابر و كالاهاي غيرمجاز به 10 برابر افزايش يافته است.
وي با اعلام اينكه تا هفته آينده فهرست كالاهاي ضروري مشمول 5 برابر جريمه و جرايم و مجازات هاي قاچاق اين كالاها اعلام خواهد شد، گفت: در مورد كالاهاي يارانه اي مانند سوخت و برخي اقلام كالاهاي اساسي نيز جريمه 5 برابر قيمت هاي منطقه اي و بين المللي پيش بيني شده است و براين اساس از ابتداي سال جاري جريمه قاچاق گازوئيل به 2 هزار و 932 تومان، بنزين 2 هزار و 820 تومان و نفت سفيد به 3 هزار و 235 تومان در هر ليتر افزايش يافته است.
نقدي گفت: در نظر است با تصويب اين آيين نامه به جاي برخورد فيزيكي، با استفاده نرم  افزاري از ابزار حكومتي هزينه هاي قاچاق را افزايش دهيم چرا كه اكنون جرايم و مجازات هاي قاچاقچيان متناسب با آثار و نتايج اقتصادي اين پديده نيست و مشكل بيكاري به عنوان بزرگترين مشكل اقتصادي امروز كشور ناشي از واردات بي رويه كالاهاي مصرفي و حجم انبوه قاچاق است.
اين در حالي است كه بنا به اعلام مسئولين پيشين ستاد مقرر شده بود تا طرح مبارزه با لوازم خانگي قاچاق و توقيف كالاهاي فاقد شناسنامه در فروشگاههاي سطح شهر از شهريور ماه سال گذشته اجرا شود اما رئيس جديد ستاد، اجراي اين طرح را منوط به تصويب آيين نامه مذكور دانسته و مي گويد: در اين آيين نامه پيش بيني شده تا كليه كالاها با برچسب هاي مشخص و معتبر توليدكنندگان وارد بازار شود و با اجراي اين طرح همه كالاهاي فاقد اسناد گمركي قاچاق است. با برچسب دارشدن كالاها مي توان به راحتي كالاهاي قاچاق را تشخيص داد و حتي از فروشندگان ضمانت اجرا گرفت.
نقدي افزود:  اكنون برخورد با كالاهاي موجود در انبارها و مراكز عمده نگهداري با پيچيدگي هايي جزئي در اجرا همراه است كه با تصويب اين آيين نامه و برچسب دارشدن كالاها مي توانيم اين طرح را تا ماههاي پاياني سال اجرا كنيم.
همچنين در حالي كه تاكنون پرونده هاي بسياري در زمينه قاچاق كالا و برخورد با دانه درشت ها تشكيل شده اما از اعلام نتايج و آراء صادره كمتر خبري منتشر مي شود، رئيس ستاد مركزي مبارزه با قاچاق كالا در اين زمينه مي گويد: آيين نامه مذكور گامي در راه مبارزه با قاچاق در دستگاههايي است كه اهرم هاي اين مبارزه را در اختيار دارند و با اجراي آن هزينه قاچاق افزايش خواهد يافت،همچنين از اين پس بايد حداكثر ظرف مدت 3 ماه به پرونده هاي قاچاق كالا و ارز در مراجع قضايي ذي ربط رسيدگي و آراي صادره اعلام شود.
نقدي تشكيل معاونت بازرسي مستقل در ستاد را در جهت پيگيري و تحقق اجراي مصوبات قانوني مجلس و دولت براي مبارزه با قاچاق كالا دانست و گفت: براين اساس بايد در 6 ماهه اول سال گزارش ممنوعيت خريد كالاهاي خارجي كه داراي مشابه توليد داخل هستند به رئيس جمهوري ارائه شود.