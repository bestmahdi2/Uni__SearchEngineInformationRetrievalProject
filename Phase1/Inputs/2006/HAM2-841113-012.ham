كوتاه
رنگي كه با هيچ آبي پاك نمي شود
هانيه ورشوچي- من وسواس دارم جمله اي است كه خيلي از افراد، آن را به كار مي برند. اين روان رنجوري، نوعي بيماري عجيب و مجذوب كننده است كه با شك و ترديد كردن ها و انجام فعاليت هاي تشريفاتي براي كاهش اضطراب در سطحي گسترده بروز مي كند. ocd مي تواند به صورت ناگهاني شروع شده و به محض شروع به عنوان مشكلي جلوه گري كند. بيماران وسواس فكري- عملي دقيقا به حواس خود شك مي كنند يا حداقل در يك مورد انتخابي دچار ترديد مي شوند. جوان ترها تضعيف روحيه و مبهوت مي شوند كه چرا والدين آنان كمكي به ايشان نمي كنند. با خانواده هايي كه نمي توانند درك كنند كه چرا آنان قادر نيستند تشريفاتشان را متوقف كنند دچار كشمكش مي شوند.
مبتلايان به وسواس فكري يا ocd افكار بيهوده و وحشتناكي در ذهن خود به وجود مي آورند. اين افكار، در چرخه اي بي پايان، مرتب تكرار مي شود. با اينكه ocd بيماري وخيمي است، ولي تاكنون در ميان ما به قدري معمول بوده كه توجهي به آن نشده است.
زهره قادري كارشناس ارشد روانشناسي باليني- در اين باره مي گويد: تعريف ocd(اختلال وسواس جبري)در dsnfor(چهارمين ميراث راهنماي تشخيص آماري اختلالات رواني)اينگونه آمده است: فكر وسواسي يك فكر يا احساس يا sense مزاحم و تكرار شونده است.
وي مي گويد: عمل وسواسي در متوسط ترين حالتش فكر يا رفتار خودآگاه ميزان شده تكراري است.جزئي ترين حركت،  زماني كه بارها و بارها تكرار شود، غيرمعمول جلوه مي كند؛ مانند مرتب كردن كشوها يا شمارش تا رقم 32 يا اجتناب از كاري. هنگامي كه افراد اين تشريفات را انجام مي دهند، آرامش لازم را به دست مي آورند. در واقع اين عمل باعث مي شود  اضطراب در آنها كاهش يابد.
ليلا 12 ساله- مي گويد: در زمان نماز خواندن آنقدر شك مي كردم كه بارها نماز خود را مي شكستم و دوباره از اول شروع به خواندن مي كردم. اين كار را آنقدر انجام مي دادم كه اطرافيانم اعتراض مي كردند و من مجبور بودم زماني نماز بخوانم كه كسي متوجه نباشد من چه مي كنم. در اين زمان بود كه آرامش لازمه خود را مي يافتم. قادري در خصوص ريشه اصلي اين بيماري مي گويد: ريشه اصلي وسواس، اضطراب است. اضطراب در بيشتر افراد وجود دارد با اين تفاوت كه در بعضي افراد، اضطراب بهنجار و در افراد ديگر اضطراب ناهنجار ديده مي شود. ترس نامتناسب نسبت به محرك، غيرواقعي بودن اضطراب را مشخص مي كند.
وي مي افزايد: افكار و اعمال وسواسي داراي خصوصيات مشتركي است. فكر، تكان دهنده و مصرانه خودش را وارد هوشياري شخص مي كند؛ احساس اضطراب شديد. در نتيجه غالباً منجر به اقدامات تدافعي در مقابل فكر مي شود. به طور كلي اختلال وسواس، 4 الگوي عمده دارد: 1- آلودگي 2- تزايد بيمارگونه
3 - افكار مزاحم 4- تقارن.
چند روش براي تقسيم بندي علائم ocd وجود دارد. متداول ترين آنان مشغوليت آلودگي(شست وشو، چرك، لمس كردن)، بررسي كردن به منظور احساس امنيت يا بسته شدن فضاها(پرده ها، درها، كشوها، وسايل، كليد چراغ ها)است و متداول ترين افكار بيماري درباره رفتارهاي غيرقابل قبول و خشونت بار، رفتارهاي جنسي يا رفتارهاي كفرآميز است اين افكار عملا به تحقق نپيوسته است.
اين روانشناس مي گويد: نكته قابل اشاره اي است كه همه بيماران باور دارند افكار آنها وهمي و عجيب است. به همين علت افكار و اعمال خود را مخفي نگه مي دارند يا در مواردي اشاره مي كنند اين اعمال دست خودشان نيست. اين اختلال در عملكرد شخصي، شغلي، اجتماعي و روابط با دوستان اختلال ايجاد مي كند. يك فرد وسواسي مي گويد: كاملاً قبول دارم كه نبايد دست هايم را اين قدر بشويم... شب و روز به اين فكر هستم و دائماً آن را تكرار مي كنم...، اما نمي توانم حتي يك قدم هم عقب نشيني كنم....
مجيد- 14 ساله- در دبيرستان مشغول به تحصيل است. او مجبور است زيپ شلوارش را دائماً بررسي كند. اين بررسي كردن ها فكر او را مشغول كرده است و بالطبع موضوع شوخي دوستانش قرار گرفته است. اين حالت، او را به انزوا كشيده است.
حال اين سؤال پيش مي آيد كه چرا افراد، دچار وسواس فكري- عملي مي شوند؟ قادري مي گويد: يكي از عوامل، زيست شناختي است. ناقل عصبي سيستم نوروترنسميتري به نام سروتونين است. بي نظمي در اين سيستم در پيدايش علائم و افكار وسواسي دخيل است. سروتونين انتقال دهنده اي عصبي در مغز است كه در انتهاي پايانه اكسوني قرار دارد.
وي مي افزايد: مطالعات تصويرگر از مغز
( mri)و(pet)نشان مي دهد در افراد وسواسي، فعاليت در لپ هاي پيشاني و هسته هاي قاعده اي زياد است. سومين عامل، ژنتيك است. وراثت عاملي است كه مي تواند در ايجاد اختلال نقش داشته باشد. در مطالعات خانوادگي بيماران مبتلا به ocd نشان داده شده است 35 درصد وابستگان درجه اول، افكار و اعمال وسواسي مشتركي دارند.
قادري تشريح مي كند: در نظريه روانكاوي كلاسيك عقيده بر اين است كه علت رواني اختلال ocd در آشفتگي رشد و نمو طبيعي در مرحله مقعدي- ساديستي فرض مي شود. عاملي كه در اين قسمت بيشتر مورد توجه قرار گرفته پديده احساس دوگانه است. داشتن احساس دوگانه در مرحله مقعدي- ساديستي از خصوصيات مهم كودكان بهنجار است(هم علاقه و هم تنفر)در حالي كه اگر در اين مرحله فرد، بد رشد كند منجر به ocd خواهد شد. از اين رو، اين افراد دچار دوگانگي در احساس مي شوند.
وي گفت: از ويژگي هاي باليني اين اختلال اين است كه اين افراد به اطباء غيرروان پزشك مراجعه مي كنند. به طور مثال به دندانپزشك يا دكتر پوست مي روند و از زخم شدن لثه ها يا پوسته شدن دست هايشان شكايت مي كنند.
ادامه دارد...