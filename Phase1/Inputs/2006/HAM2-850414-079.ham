با گشايش تونل رسالت
روزانه 400 ميليون تومان در سوخت صرفه جويي مي شود
گروه شهري - بر اساس برآوردهاي انجام شده از سوي معاونت حمل و نقل و ترافيك، گشايش تونل رسالت، روزانه 400 ميليون تومان صرفه جويي در مصرف سوخت را به همراه خواهد داشت.به گزارش روابط عمومي شهرداري تهران، سيدرضا ميرصادقي، مجري پروژه تونل رسالت در اين باره گفت: با توجه به حجم تردد روزانه در تونل رسالت، گشايش اين تونل و تردد شهروندان تهراني از اين تونل در صرفه جويي زمان و به تبع آن صرفه جويي در مصرف انرژي نقش بسيار پررنگي خواهد داشت.او توضيح داد كه با گشايش تونل رسالت، كاهش زمان تردد و نزديك شدن راه هاي ارتباطي شرق به غرب نه تنها از بار ترافيكي سنگين بزرگراه همت كاسته مي شود كه حجم فعلي مصرف سوخت نيز به دليل آساني تردد و نزديك شدن راه ها كاهش خواهد يافت.ميرصادقي با اشاره به مطالعه هاي معاونت حمل و نقل و ترافيك در مورد ميزان صرفه جويي در مصرف سوخت شهري با گشايش تونل رسالت گفت: اين مطالعات همچنان ادامه دارد اما بر اساس برآوردي كه پيش از اين صورت گرفته بود چيزي در حدود 400 تا 450 ميليون تومان در روز صرفه جويي خواهد شد.