نگاه امروز
سنگي و موجي
فرشاد مهدي پور
دانشگاه تهران را نبض مجموعه هاي دانشگاهي تهران مي نامند؛ دانشگاهي در مركز شهر كه هم تصويرش  ساليان سال است كه روي اسكناس هاي 50 توماني جاخوش كرده  و هم مهمترين آيين سياسي- عبادي هفته را جمعه ها پذيراست.
دانشگاهي كه جمع بزرگي از مديران و سياستمداران ايران را قبل و بعد انقلاب در خود جاي داده و تنها مركز بزرگ علمي است كه نامش از ابتدا تا كنون «تهران» بوده، هر اتفاقي را كه شاهد باشد، بايد انتظارش را داشت كه بازتابي گسترده خواهد يافت؛ درست مانند حلقه هاي موجي آب، پس از افتادن تكه اي سنگ. البته فرض دقيق تر آن است كه گفته آيد برخي دانشگاه تهران را مركز تحرك خود مي كنند چون مي دانند اتفاقاتش، فركانسي چندين برابر خواهد يافت؛ و ماجراي بازنشستگي اساتيد دانشگاه تهران نيز از اين قاعده مستثني نبوده است.
استاداني كه ماهي پيشتر خبر اوليه بازنشستگي شان آمد، جملگي از چهره هاي مشهور وقديمي و بسيار كم حاشيه سال هاي دور و نزديك دانشگاه بودند - و جالب آنكه كانون جابجايي ها هم دانشكده اي(حقوق و علوم سياسي)بود كه رئيس كنوني دانشگاه نيز در آن تدريس مي كرده است - اين استادان محبوب و محجوب سالي(بلكه سال هايي)از پايان خدمت شان گذر كرده و انتظار بر آن بود كه در آرامش پايان امتحانات، مراسم توديعي وزين برايشان تدارك شود تا آرام آرم صحنه را براي ورود نيروهاي جوان تر ترك كنند، يك روز صبح با برگه اي مواجه شدند كه به آنان پايان خدمت شان را اعلام مي كرد. اين نه تنها آنها را خوشحال نكرد، بلكه بسياري را نيز به اين فكر انداخت كه شايد در پس پرده، دستي در كار باشد كه قصدي ديگر را در سر دارد؛ ماجرا سياسي شد.
اينكه اراده اخذ چنين تصميمي را بايد چه ميزان منطبق بر اعتدال دانست، مساله اي قابل بحث است،(چرا كه شنيده ها حاكي است كه اين مساله كمي پيشتر هم مطرح شده و جمعي از استادان توصيه هاي متعادل تري را پيش مي كشيده اند)، ولي به هر روي روزنامه ها به ميدان درآمدند و ماجرا با چند واقعه دانشجويي ديگر در هم آميخت و هفته اي پر تنش در دانشگاه تهران پديد آمد. و مطابق معمول كمتر كسي را دغدغه اين بود كه فارغ از نگرش هاي سياسي، كمي درستي و نادرستي «بازنشستگي ها» را به بررسي بنشيند؛ تا كار به جايي رسيد كه برخي نام انقلاب فرهنگي دوم بر اين تغييرات گذاردند و هرچه ايده پردازي فلسفي نيز بود به كار گرفتند، تا حرف شان را اثبات كنند.
حالا روزهايي گذشته و به نظر مي رسد مي توان با آرامشي بيشتر گرداگرد ماجراي مذكور گشت و نكاتش را باز گفت؛ از كاه كوه ساختن كار سختي نيست؛ هر چند بايد مراقب بود اولي نباشد، تا «بعضي ها»(كه با همه شعارهاشان حتي حاضر به انتشار نظريات متفاوت نيستند)، بهانه اي در دست نداشته باشند.