42 روز اسارت در خانه همسايه
آدم ربايان، كودك همسايه را به گروگان گرفته بودند
گروه حوادثآزاده مختاري: در حالي كه پليس آگاهي تهران در تلاش 42 روزه خود براي آزادسازي گروگان 8 ساله اي نقاط مختلف كشور را تحت كنترل قرار داده بود، بررسي هاي پليسي نشان داد كه مخفيگاه آدم ربايان در چند قدمي خانه كودك ربوده شده قرار دارد.
روز بيست و پنجم اسفند ماه سال گذشته، اميرحسين 8 ساله طبق برنامه هر روزه خود از منزلشان واقع در منطقه مولوي تهران خارج شد تا به مدرسه برود، ولي هنوز چند قدمي از خانه دور نشده بود كه يك موتورسيكلت با دو سرنشين سد راه وي شده و با تهديد وي را سوار موتورسيكلت كرده و ربودند.
مردان ناشناس اميرحسين را كه به شدت ترسيده بود وارد خانه اي متروكه كردند كه بسيار كوچك بود. اميرحسين از شدت ترس قادر به حرف زدن نبود. آدم ربايان كشان كشان كودك را به داخل اتاقي كشانده و دست ها و پاهايش را به تخت بستند و اين سرآغاز آدم ربايي 42 روزه اميرحسين بود. ساعتي بعد از ربوده شدن اميرحسين، زنگ تلفن منزل پدري اش به صدا درآمد. آدم ربايان در مقابل آزادي وي مبلغ50ميليون تومان از والدين او طلب كردند.پدر كودك ربوده شده در حالي كه به شدت نگران و وحشت زده شده بود ربوده شدن فرزندش را به پليس اطلاع داد و از آن زمان به بعد بود كه كارآگاهان اداره يازدهم آگاهي عمليات پليسي خود را براي شناسايي آدم ربايان آغاز كردند.
با گذشت چند روز از نخستين روز آدم ربايي بررسي هاي پليس نشان داد كه كودك ربوده شده از تهران خارج نشده است. در مرحله بعد كارآگاهان پليس با بررسي هاي تخصصي و پليسي خود موفق شدند محدوده تقريبي مخفيگاه متهمان را كشف كنند.پدر اميرحسين در تماس هاي بعدي كه با آدم ربايان داشت توانست آنها را راضي كند مبلغ 50 ميليون تومان را به 20 ميليون تومان كاهش دهند.در حالي كه وضعيت جسمي كودك بر اثر گرسنگي و ضرب و شتم به شدت وخيم شده بود، آدم ربايان در يك مرحله براي تحويل مبلغ درخواستي خود با پدر اميرحسين قرار گذاشتند، ولي سر قرار حاضر نشده و پليس تنها در اين مرحله چندين نفر را كه در محل قرار به آنان مشكوك شده بود بازداشت كرد، ولي در بازجويي از آنان به نتيجه مناسبي نرسيد.
20 روز بعد از آدم ربايي، آدم ربايان به كودك ربوده شده اجازه دادند چند لحظه تلفني با مادرش صحبت كند كه وي در اين گفت وگوي كوتاه از مادرش خواست هر چه زودتر مبلغ درخواستي را آماده كنند وگرنه آدم ربايان او را به قتل مي رسانند.
پليس بعد از اين تماس هاي تلفني متوجه شد آدم ربايان به طور قطع والدين كودك را زير نظر دارند و يا فاصله اي اندك ميان خانه كودك ربوده شده و مخفيگاه متهمان وجود دارد و همين امر يك فرضيه پليسي را تقويت كرد و كارآگاهان اداره يازدهم آگاهي تهران بزرگ با اين فرضيه پليسي رفت وآمدهاي يكي از مظنونين اين پرونده را كه صاحب مغازه يك خواربارفروشي در آن نزديكي بود زير نظر گرفتند و كنترل نامحسوس پليس سرانجام كارآگاهان را به مخفيگاه اعضاي باند كشاند.
روز هشتم ارديبهشت ماه كارآگاهان اداره يازدهم آگاهي تهران بزرگ كه مطمئن شده بودند مخفيگاه آدم ربايان را شناسايي كرده اند محل موردنظر را كه چند خانه با منزل پدري اميرحسين فاصله داشت به محاصره درآورند و درست زماني كه يكي از متهمان پرونده كه دختري 15 ساله بود براي تماس دوباره با والدين اميرحسين مخفيگاه را ترك كرد، پليس با ترفند خاص خود وارد محل موردنظر شده و متهمان را كه 3 زن و 2 مرد بودند غافلگير كرد. عليرضا يكي از متهمان اصلي پرونده كه منزل خود را به مخفيگاه تبديل كرده بود به همراه همسر و دو دختر 13 و 15 ساله خود و برادرش به نام جعفر(صاحب مغازه خواربارفروشي)بود دستگير شده و ماموران پليس اميرحسين را آزاد كردند.
بدين ترتيب «اميرحسين» كه در اين مدت مورد شكنجه و آزار و اذيت شديد آدم رباها قرار گرفته و آثار بريدگي با طناب و چاقو و سوختگي با سيگار روي بدنش نمايان بود، به آغوش خانواده بازگشت.
اطلاعات ندهيد!
سرهنگ حسين خوئيني گفت: اين حادثه در حالي به وقوع پيوست كه پدر كودك با در اختيار قرار دادن كليه اطلاعات زندگي اش به «مرد خواربار فروش»، وي را به انجام اين كار تحريك كرده بود. وي با هشدار به شهروندان خواست، در محل سكونت و يا محل كار خود جزئيات زندگي، نحوه درآمد و سرمايه  خودشان را به راحتي در اختيار ديگران قرار ندهند و در صورتي كه افراد معلوم الحال و معتاد در اطراف محل سكونت شان حضور دارند، موضوع را به مركز فوريت هاي پليسي 110 اطلاع دهند.
معاون مبارزه با جرايم جنايي پليس آگاهي تهران با اشاره به اين كه سارقان در هنگام ربودن كودك به او گفته بودند كه «چيزي در منزل جا گذاشته اي و مادرت ما را فرستاده تا تو را به منزل ببريم» گفت: فرزندانمان را بايد طوري توجيه كنيم كه به راحتي مورد اغفال افراد ناشناس و فرصت طلب قرار نگيرند.