با اعلام گذشت خانواده مقتول
عامل قتل در فرودگاه، بخشيده شد
گروه حوادث _ اولياي دم قرباني جنايت فرودگاه مهرآباد كه در جريان آن پسر جواني با ضربه چاقو از سوي دوستش به قتل رسيده بود از قصاص(اعدام)عامل جنايت گذشت كردند.
به گزارش همشهري، دوم ارديبهشت سال،80 چند پسر جوان به قصد بدرقه يكي از دوستانشان كه عازم كشور تايلند بود به فرودگاه مهرآباد رفتند.
در بين بدرقه  كنندگان جوان 19ساله اي به نام اسماعيل كه مشروبات الكلي مصرف كرده بود با چاقويي كه همراه داشت مشغول شوخي  كردن با دوست 18 ساله خود محمدرضا شد ولي براثر شوخي نابجا چاقو به بدن محمدرضا اصابت كرد و باعث خونريزي شديد وي شد. اسماعيل از محل گريخت و محمدرضا نيز بعد از انتقال به بيمارستان جان سپرد.
اسماعيل سه سال تحت تعقيب پليس جنايي قرار داشت تا اينكه سرانجام كارآگاهان اداره دهم آگاهي موفق به بازداشت وي شدند. جوان متهم به قتل در مراحل بازجويي اظهارات ضد و نقيضي را عنوان كرد و سعي داشت منكر ارتكاب قتل محمدرضا شود ولي وقتي خود را در برابر شاهدان حادثه ديد لب به اعتراف گشود و درحالي كه از قتل دوستش بسيار متاثر بود، تقاضاي بخشش كرد،  اما با تقاضاي اولياي دم، حكم قصاص او از سوي شعبه 1157 دادگاه جنايي تهران صادر شد. با تاييد حكم از سوي شعبه 26 ديوان عالي كشور حكم قصاص به اجراي احكام فرستاده شد درحالي كه متهم در انتظار اعدام بود، خانواده مقتول به احترام «ايام فاطميه» با اعلام رضايت، از اعدام قاتل فرزندشان صرفنظر كردند.
روز گذشته قاضي محمدرضا زماني علويجه از رضايت اولياي دم خبر داد. قاضي زماني علويجه گفت: «بعد از اعلام رضايت اولياي دم از جنبه عمومي جرم، اسماعيل به پنج سال حبس محكوم شد كه بدين ترتيب با گذشت سه سال ديگر وي از حبس آزاد خواهد شد.»