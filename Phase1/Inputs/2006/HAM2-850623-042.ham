جمع آوري داروهاي مازاد خانگي
گروه اجتماعي- طرح جمع آوري داروها و وسايل پزشكي مازاد خانوارها براي دومين سال، همزمان با مراسم جشن عاطفه ها با همكاري مشترك نيروي مقاومت بسيج، كميته امداد امام(ره)و معاونت غذا و داروي وزارت بهداشت در سراسر كشور اجرا مي شود.
فرخ مختارزاده، مدير بهداشت و محيط زيست سازمان بسيج سازندگي با اعلام اين خبر، هدف اصلي اجراي اين طرح را سم زدايي از منازل يا جمع آوري داروهاي مازاد عنوان كرد.
وي ضمن اشاره به جمع آوري 20تن دارو در برنامه مشابه سال گذشته كه بيشتر شامل آنتي بيوتيك ها بود گفت: اجراي صحيح و گسترده طرح موجب كاهش فشار كاري اورژانس كشور از نظر ميزان مواجهه با مسموميت هاي دارويي است.
وي همچنين هشدار داد: تاكنون در دسترس بودن داروهاي دپو شده در منازل با توجه به شرايط نامناسب نگهداري آنها، در كنار مصرف خودسرانه، خوددرماني و يا مصرف اشتباه، مسموميت هاي دارويي بسياري به دنبال داشته است.
مختارزاده گفت: بررسي ها نشان مي دهد كه مردم 85درصد داروها را در يخچال نگهداري مي كنند كه با توجه به شرايط و دماي مطلوب براي نگهداري آنها(4 تا 25 درجه)اين موضوع منجر به از بين رفتن خاصيت دارويي و حتي سمي شدن آنها مي شود. مدير بهداشت و درمان بسيج سازندگي با انتقاد از نوع اطلاع رساني و برنامه ريزي در اين زمينه گفت: در سيكل توليد، توزيع، تجويز و مصرف دارو هيچ گونه پيشنهاد و راهكار مناسبي در مورد داروهاي مازاد خانگي به مردم ارايه نشده و اين امر زمينه ساز انباشته شدن داروهاي بسياري در منازل به دليل ارزش ريالي آنها براي مردم شده است.
مختارزاده همچنين افزود: داروهاي جمع آوري شده پس از مراسم به وسيله نيروهاي تخصصي بسيج جامعه پزشكي، معاونت بهداري  نيروي مقاومت و مؤسسه تأمين درمان بسيجيان تفكيك شده و در نهايت داروهاي غيرقابل استفاده و تاريخ مصرف گذشته، پنجم آبان ماه سال جاري با نظارت معاونت دارو و غذاي وزارت بهداشت و درمان معدوم خواهد شد و مابقي داروها توسط تيم هاي اعزامي بسيج جامعه پزشكان به مناطق محروم فرستاده خواهد شد.