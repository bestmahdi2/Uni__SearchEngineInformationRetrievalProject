حساب
بودجه فعاليت هاي قرآني
در روزهاي پاياني سال 1384 و در زمان تصويب بودجه در مجلس شوراي اسلامي، بحث هاي فراواني در مجامع قرآني درباره لزوم اختصاص بودجه به اين فعاليت ها مطرح شد. ذكر چند نكته در اين خصوص، خالي از فايده نيست.
1 - حكومت اسلامي و بازوي اجرايي آن يعني دولت، همان گونه كه در مورد بهداشت و رفاه مردم مسؤوليت دارد، درباره آموزش آنان نيز مسؤول است و به طريق اولي آموزش قرآن اولين مسؤوليت آموزشي است. پيامبر اكرم فرمود: به فرزندانتان قرآن را بياموزيد، چرا كه از ميان دانش خدا، اولين چيزي است كه سزاوار آموختن است. توقع مي رفت كه با وجود طرح نهضت قرآن آموزي در برنامه توسعه كشور، رديف مستقلي با اين عنوان در بودجه همه دستگاه هاي اجرايي خصوصا فرهنگي قرار بگيرد تا برنامه هاي مصوب اين نهضت فراگير، با پشتيباني لازم و كافي به اجرا درآيد.
2 - در كشورهاي پيشرفته دنيا، سازمان هاي غير دولتي فرهنگي از حمايت مالي يارانه دولتي استفاده مي كنند. در كشور ما هم از سال ها پيش، بخشي از بودجه سالانه به اين امر اختصاص يافته است. اما تشكل هاي قرآني مردمي، سهم قابل توجهي نداشته اند و اين كمك ها هم معمولا از سوي دولت پيشنهاد نشده است.
شنيده شده اتحاديه تشكل هاي قرآني كشور در ماه هاي آخر سال گذشته، تلاش هايي براي اختصاص بودجه مستقل به اين تشكل ها انجام دادند، اما به ثمر نرسيد. به نظر مي رسد اين موضوع ناشي از غفلت مديران محترم وزارت فرهنگ و ارشاد اسلامي باشد. اميدواريم اين نقيصه به نحو مطلوبي جبران شود.