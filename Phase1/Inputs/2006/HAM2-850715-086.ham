نگاه امروز
زندگي فراموش شده عباس ثابتي راد
نمي شود انكار كرد كه ديگر از شهري به نام تهران كه روزگاري دياري دوست داشتني بود و مردم در آن به واسطه محيط زيبا و آب و هواي ستودني زندگي مي كردند، نشاني نمانده است. در واقع از آن روزگاري كه اين شهر به عنوان مركز حكومت قاجاريه معرفي شد، تا امروز كه حدود دويست سال از عمر پايتختي اين شهر مي گذرد، ديگر نشاني از آن شهر دوست داشتني به جا نمانده است. تهران در آشوب خودروها و آدم ها، فراموش شده است و آن زيست بوم رويايي خود را سال هاست از دست داده. شهري كه در دامنه هاي جنوبي البرز به آرامي، قرار گرفته، امروزه به هيولايي تبديل شده كه جز دود و آهن و خاكستر چيزي از آن پيدا نيست.
اين حقيقت كه ديگر تهران جاي زندگي نيست مدتها مورد توجه مردم ساكن در آن قرار گرفته است. بسياري از شهروندان تهراني كه عموماً از مهاجران دوران دور و نزديك شهرند،  مدتهاست از اين شهر دست شسته اند و چشم به شهرهاي مبدأ خود دارند. اما به دليل اشتغال و كارهايشان به اجبار در اين شهر ماندگار شده اند. بي ترديد بسياري از شهروندان تهراني، از زندگي در اين شهر راضي نيستند، چرا كه مشكلات و معضلات زندگي در پايتخت به اندازه اي است كه طاقت فرسا شده و شهروندان را تاب رويارويي با آن نيست. چگونه ممكن است كه در مساحتي در حدود 750 كيلومتر مربع حدود 8 الي 10 ميليون آدم زندگي كنند و بيش از 5/2 ميليون خودرو در آن در حال تردد باشند و انبوهي از امكانات و ابزار مختلف براي زندگي شهروندان فراهم شود؟ مسلماً اين شگفت آور است. تهران بيش از ظرفيت زيست بوم خود در حال خدمات رساني است. زيست بوم اين شهر، باري سنگين را بر شانه خود تحمل مي كند.
سال هاست بسياري از كارشناسان از تفكيك شهر سخن به ميان آورده اند. سال هاست به دنبال ناكارآمدي خيابان ها و بزرگراه هاي تهران، راه اندازي سيستم هاي زيرزميني حمل و نقل مورد توجه قرار گرفته است. چندي پيش هم معاون فني عمراني شهرداري تهران از ارائه طرحي خبر داد كه بر اساس آن شبكه هاي بزرگراهي در زير زمين ساخته خواهد شد و حمل و نقل تهران به زير لايه هاي زيرين شهر منتقل خواهد شد. در واقع پس از بهره برداري از تونل رسالت شهرداري تهران بر راه اندازي شبكه اي از تونل هاي مختلف تأكيد كرد كه از آن جمله تونل هاي توحيد، تجريش، نيايش و... است. هرچند هم اكنون قطار شهري تهران و حومه(مترو)به صورت بسيار محدود در اين حوزه مشغول فعاليت است، اما بي ترديد حجم عظيمي از حمل و نقل شهر در لايه رويي انجام مي شود كه اين عامل بيش از پيش اين شهر را سرشار از آلودگي و مشكل كرده است.