شهردار در همايش شهر و ورزش اعلام كرد:
بهره برداري مردم از ورزشگاه هاي شهرداري رايگان مي شود
گروه شهري - صبح ديروز نخستين همايش ملي شهر و ورزش در محل هتل بين   المللي المپيك ورزشگاه آزادي با سخنان محمد باقر قاليباف شهردار تهران افتتاح شد.
به گزارش خبرنگار ما قاليباف شهردار تهران به عنوان سخنران نخستين همايش ملي شهر و ورزش خطاب به شركت كنندگان، پايداري شهر را متكي به شهروندانش دانست و بر لزوم تامين آسايش، رفاه،شادابي، نشاط و تندرستي ساكنين شهرها تاكيد كرد و گفت: مردم هم هدف وهم اساس توسعه شهر هستند. بنا بر اين، هرتصميمي كه در شهر گرفته مي شود بايد در راستاي ارتقاء انسانها در همه ابعاد جسمي و روحي آنها باشد.
قاليباف اينكه شهرداري تهران صرفاً به عنوان سازماني خدماتي نام برده شود را نادرست دانست و تاكيد كرد: شهرداري به عنوان نهادي اجتماعي معتقد است پديده شهر نشيني امروز نه تنها تحرك بلكه فرصت بهره مندي از طبيعت را از شهروندان خود گرفته است.وي ادامه داد: وجود آلودگيهاي صوتي با بيش از 50 دسي بل و آلودگيهاي شديد زيست محيطي عامل خسارات جسمي و روحي بزرگ به ساكنين ابرشهرها ازجمله شهر تهران است.وي گفت: بنابر اين همانطور كه امروز شهروندان از شهرداري توقع پاكيزگي و رفت و روب به موقع شهر را دارند،
مي بايست همين توقع در حوزه توسعه انواع امكانات و تجهيزات ورزشي نيز وجود داشته باشد و مديريت شهري را با دقت و پيگيريي هاي خود وادار به آن كنند كه در حوزه توسعه فرهنگ و امكانات وسايل ورزشي تمام همت خود را به كار گيرد.
وي تامين اين مهم را وظيفه مديريت شهري دانست كه در راستاي همين وظيفه با حذف نگاه اقتصادي از حوزه ورزش سعي شده است مراكز ورزشي تحت پوشش شهرداري را از دست پيمانكاران بخش خصوصي خارج نمائيم و امكانات اين مراكز را به طور رايگان در اختيار متقاضيان قرار دهيم.
اختتاميه فوتبال محلات
گزارش ديگري حاكي است كه مراسم اختتاميه مسابقات فوتبال محلات تهران ديروز پس از گذشت 80 روز از شروع اين مسابقات، با حضور محمدباقر قاليباف شهردار تهران در محل استاديوم آزادي برگزار شد.
به گزارش همشهري، اين مسابقات در ميان 50 هزار ورزشكار در قالب 2 هزار و 482 تيم و در سه رده سني نونهالان، نوجوانان و جوانان از 27 مرداد ماه آغاز شده بود و ديروز نفرات اول تا سوم هر سه رده سني در سطح380 محله تهران معرفي شدند.
بنا بر اين گزارش، 842 تيم از نونهالان،  728 تيم از ميان نوجوانان و 911 تيم از ميان جوانان شركت كنندگان مسابقات فوتبال محلات را تشكيل مي دادند.
جوايز برگزيدگان نخست از هر رده سني شامل زيارت مكه مكرمه و مدينه منوره، جوايز دوم از هر گروه نيز زيارت بارگاه حضرت زينب(س)و جوايز تيم هاي سوم از هر رده سني نيز زيارت امام رضا(ع)در نظر گرفته شده است.
اين گزارش مي افزايد: در رده سني نونهالان مقام اول را منطقه 4 و مقام دوم را منطقه 20 و مقام سوم را منطقه 18 كسب كرد. در رده سني نوجوانان مقام اول را منطقه 17،  مقام دوم را منطقه 2 و مقام سوم را منطقه 10 كسب كرد. در رده سني جوانان مقام اول را منطقه يك و مقام دوم را منطقه 10 و مقام سوم را منطقه 15 كسب كرد كه شهرداران مناطق به نمايندگي از تيم هاي برگزيده كاپ طلايي اين مسابقات را از محمدباقر قاليباف شهردار تهران دريافت كردند.
قاليباف در مراسم اختتاميه مسابقات فوتبال محلات خبر داد: به پيشنهاد شهرداري تهران روز دوم آذرماه سالروز ولادت حضرت معصومه(س)روز ملي دختران نامگذاري شد كه در اين روز 25 سالن و تا آخر آذرماه 90 سالن ورزشي ويژه بانوان توسط شهرداري آماده بهره برداري خواهد شد. وي افزود: 20 مجموعه ورزشي با 280 هزار متر مربع مساحت در دست احداث و طراحي داريم كه بيش از 5 تا 10 هزار نفر ظرفيت تماشاگر دارد.
قاليباف اظهارداشت: تا پايان سال، كار احداث 500 زمين چمن مصنوعي در محلات به پايان مي رسد و از اين تعداد تاكنون 250 زمين چمن نيز به بهره برداري رسيده است.