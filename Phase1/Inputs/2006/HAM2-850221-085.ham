دستگيري متهم به قتل بعد از چهار سال
گروه حوادث: پليس جنايي تهران بعد از چهار سال تلاش موفق به دستگيري مردي كه همسر خود را به قتل رسانده و جسد او را در ديوار پنهان كرده بود شدند.
به گزارش همشهري، اواسط سال 80 صغري كه مدتي بود از همسر اولش جدا شده بود با مردي كه 15 سال از وي كوچكتر بود آشنا شده و سپس ازدواج كرد. پس از ازدواج آنان صغري دو دختر خود را به كشور انگلستان فرستاد و همراه همسر جديد خود در خانه مسكوني خودشان زندگي مي كرد. يكسال بعد از آنكه دو دختر صغري به خارج از كشور رفته بودند يكي از آنان به قصد ديدار مادر به ايران بازگشت ولي وقتي به خانه مادري اش مراجعه كرد كسي در آن خانه اقامت نداشت. دختر نگران شده و بعد از آنكه مطلع شد اقوام نيز از مادرش خبري ندارند و همسر دوم صغري نيز متواري شده است موضوع را به پليس اطلاع داد.
پليس در حين تحقيقات براي يافتن سرنخي از صغري و همسرش دريافت كه دختر وي منزل مادر خود را به فروش گذاشت. زوج جواني بعد از پسنديدن منزل آن را خريداري كرده و قبل از اسباب كشي اقدام به بازسازي آن كردند كه ناگهان كارگران در حين كار متوجه يك ديوار كاذب در يكي از اتاقها شده و بعد از فرو ريختن آن جسد صغري نمايان شد.
بدين ترتيب پرونده اين جنايت به اداره دهم آگاهي تهران بزرگ ارجاع داده شد.
پليس جنايي تهران بعد از انجام تحقيقات اوليه، مظنون اصلي ارتكاب به اين قتل را همسر متواري شده صغري شناسايي كرد و در نهايت بعد از چهار سال جستجو وي را سه شنبه شب در حاليكه در ميدان آزادي سوار خودرو پيكان خود در حال تردد بود بازداشت كردند.
اين مرد بعد از انتقال به آگاهي در جريان بازجويي ها به ارتكاب قتل اعتراف كرد و در خصوص انگيزه اين جنايت گفت: با صغري اختلاف خانوادگي داشتم.
يك روز با او درگير شده و در حين دعوا او را كشتم، سپس جسدش را در ديوار جاسازي كرده و متواري شدم
تحقيقات از اين مرد كه در تمام اين چهارسال سرويس دانش آموزان يك مدرسه را بر عهده داشت در اداره دهم آگاهي مركز ادامه خواهد يافت.