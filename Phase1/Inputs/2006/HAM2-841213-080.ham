تأييد ويروس آنفلوانزاي پرندگان در آذربايجان
ايرنا: وزير كشاورزي جمهوري آذربايجان روز جمعه تأييد كرد كه اولين مورد از ويروس مرگبار h5n1 آنفلوانزاي پرندگان در اين كشور مشاهده شده است.
به گزارش خبرگزاري فرانسه از باكو، اين ويروس در يك واحد مرغداري در جمهوري آذربايجان كشف شده است. خبرگزاري غيردولتي آذري پرس پيش از اين مشاهده اين ويروس در واحد مرغداري گيلزي واقع در حومه شهر باكو را گزارش كرده بود.
اين منبع خبري به نقل از كميسيون دولتي مقابله با آنفلوانزاي پرندگان جمهوري آذربايجان اعلام كرد: نمونه هاي ارايه شده براي آزمايش، 22فوريه جاري(سوم بهمن)وجود آنفلوانزاي مرغي را در اين واحد مرغداري آشكار كرد. طبق اين گزارش، هم اكنون در اين واحد و اراضي همجوار آن قرنطينه اعلام شده و اقدامات بهداشتي و پيشگيرانه اعمال مي شود. البته در برخي شهرهاي جمهوري آذربايجان ويروس آنفلوانزاي پرندگان در ماكيان مهاجري كه به صورت دسته جمعي تلف شده اند، آشكار شده اما مسئولان ذيربط اين كشور اعلام كردند كه اين ويروس فعلا در ميان مرغ هاي خانگي شناسايي نشده است.
اين درحالي است كه سازمان بهداشت جهاني پيش از اين اعلام كرده است يك نوع از ويروس بيماري آنفلوانزاي پرندگان به دليل تغييرات ناگهاني در سيستم دفاعي پرندگان در حال گسترش است. در اعلاميه اين سازمان ضمن هشدار نسبت به بروز اپيدمي  اين بيماري آمده است، ويروس خطرناك نوع h5n1در بين پرندگان به سرعت در حال گسترش است.بر اساس اين اعلاميه، اين بيماري تنها از طريق حيوان به حيوان و حيوان به انسان قابل سرايت است.در همين حال، تأييد مرگ يك گربه بر اثر آنفلوانزاي پرندگان در آلمان، حاكي از به هلاكت رسيدن نخستين پستاندار در اروپا بر اثر اين بيماري است.
اين گربه در شمال شرق جزيره روگن محل پيداشدن بيشتر پرندگان آلوده به ويروس h5n1در آلمان پيدا شده اند. به رغم افزايش نگراني درخصوص شيوع اين بيماري به ساير گونه ها، تاكنون مواردي از گسترش بيماري مزبور از گربه به انسان تأييد نشده است.دانشمندان از آن بيم دارند كه ويروس آنفلوانزاي پرندگان نوع h5n1 از تغيير جهش ژني از طريق انتقال از انسان به انسان بشدت واگير شده و به مرگ ميليون ها نفر در جهان منجرشود، چنانكه همه گيري اين بيماري در سال1918 ميلادي ميليون ها نفر را به كام مرگ فرستاد.