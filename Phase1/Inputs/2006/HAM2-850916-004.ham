محمدمهدي ناصح:فردوسي نماينده فرهنگ مردم ايران است
ايسنا: فرهنگ شناسان بزرگ دنيا، فرهنگ جهاني را بدون فردوسي نمي شناسند. محمدمهدي ناصح ـ عضو هيأت علمي دانشكده  ادبيات دانشگاه فردوسي مشهد ـ در پي مخدوش شدن حريم منظري آرامگاه فردوسي گفت: فردوسي از شاعران بزرگ و حكماي آگاه است. او ادامه داد: فردوسي متوجه يك نكته  ظريفي شده بود و آن اين كه در احياي فرهنگ خودي اهتمام كند، تا اين كه مردم را به نوعي خودشناسي واقف سازد. به اين دليل، فردوسي در حقيقت يك شناسنامه  را براي ايرانيان نوشت و با 30 سال زحمتي كه كشيد، هويت ايرانيان را به ابديت پيوند داد. ناصح افزود: شاهنامه  فردوسي مانند برخي از آثار معدود و محدود دنيا در حكم آموخته هاي ملي و قومي است، كه كمتر كشوري به چنين توفيقي مي رسد و اگر چنان چه به چنين كيفيتي برسد، معني اش اين است كه يك وضع كمال يافته و برتري در سير دانش دارد.