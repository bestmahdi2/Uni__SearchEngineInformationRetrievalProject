تورم در ايران با انضباط مالي كاهش مي يابد
مهر: موسسه «گلوبال اينسايت» اعلام كرد در صورتي كه دولت ايران بتواند سياستهاي انضباط مالي و پولي را تقويت نمايد، نرخ تورم در سال 2006 ميلادي به 2/12 درصد كاهش خواهد يافت.
ايران از چهار سال پيش تلاش خود براي كاهش نرخ تورم به نرخ يك رقمي را آغاز كرده است، اما رسيدن به نرخ تورم يك رقمي از آنچه كه در ابتدا تصور مي شد، دشوارتر است.
در حالي كه دولت ايران در تثبيت نرخ ارز در سالهاي اخير موفق بوده است، اما چنين موفقيتي در ايجاد انضباط مالي محقق نشده است.
تجربه سالهاي اخير نشان داده است كاهش انضباط مالي دولت تاثير عمده اي بر افزايش نرخ تورم ايران دارد. بر اين اساس، در حالي كه طي سالهاي 1998 تا 2001 نرخ تورم در ايران روندي نزولي در پيش گرفته بود، افزايش استقراض دولت از بانك مركزي طي سالهاي 2002 و 2003 موجب تشديد دوباره فشارهاي تورمي شد.
بدين ترتيب، نرخ تورم كالاهاي مصرفي در ايران از 3/11درصد در سال 2001 به 3/14 درصد در سال 2002 و 5/16 درصد در سال 2003 افزايش يافت.
در مقابل، تقويت سياستهاي محافظه كارانه و منضبط مالي موجب شد نرخ تورم طي سالهاي 2004 و 2005 به ترتيب به 7/14 و 8/14 درصد كاهش يابد.
دولت ايران اخيرا به جاي استقراض مستقيم از بانك مركزي كسري خود را از بازارهاي مالي داخلي تامين مي كند، كه به عقيده گلوبال اينسايت اين روش مي تواند دست بانك مركزي را براي اتخاذ سياستهاي منضبط تر مالي باز بگذارد.
از آنجا كه انضباط پولي و مالي پيش زمينه ثبات قيمتها محسوب مي شود، افزايش انضباط پولي و مالي دولت ايران طي سال جاري ميلادي مي تواند نرخ تورم را تا 2/12درصد و در سالهاي 2007 و 2008 به 9/11 و 3/10 درصد كاهش دهد.