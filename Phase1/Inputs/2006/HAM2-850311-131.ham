نگاه امروز
پير آزادگان
«راز عظيم خلقت گنجينه بزرگ آفرينش، منظور خدا از آفرينش بشر و انبيا و آنچه را كه عرفا و زهاد و اهل علم دارند دنبال آن مي گردند، آن سر مگوست؛ چيزي نيست به جز خدمت به خلق، آن هم بدون داشتن چشمداشتي. آزاده اي سؤال كرد: چقدر؟ فرمود: آنقدر كه خاك شوي و مردم در رسيدن به خواسته هاي مشروع شان پا روي تو بگذارند.»
اينها جملاتي از پير آزادگان و مراد سالكان عاشقي است كه سال ها چهره دلنشينش آرام بخش وجود مبارزان، مجاهدان و اسراي دربند طاغوت قبل از انقلاب و بعد از انقلاب در زندان هاي بعثي بود.
مقاومت ده ساله حجت الاسلام ابوترابي فرد دربازداشتگاههاي رژيم بعثي شخصيت بزرگي از او ساخت.او ماههاي اوليه اسارت را در سلول هاي بغداد گذراند و شكنجه هاي بعثيون نتوانست او را از پاي دربياورد. آن روزها در ايران شايع شد كه ايشان به شهادت رسيده است. مجالس بزرگداشت، پيام تسليت امام خميني(ره)به مجلس شوراي اسلامي و عزاي عمومي و تعطيلي قزوين ابعادي از شخصيت آن عالم عامل را تا اندازه اي براي مردم روشن ساخت و دولت عراق نيز از اين طريق ايشان را به عنوان يك روحاني سرشناس، شناسايي كرد. سرانجام پس از دوازده ماه زنداني بودن در سلول و تحمل شكنجه هاي طاقت فرسا، از قبيل سوراخ كردن سر مبارك ايشان با ميخ و دوبار تا پاي چوبه دار رفتن، با لطف و رحمت الهي و امداد غيبي پروردگار عالم، ايشان به اردوگاه و به جمع ديگر اسيران مظلوم منتقل شد. حجت الاسلام سيدعلي اكبر ابوترابي هديه اي الهي از سوي خدا براي اسيران ايراني بود. او با معنويت، سعه صدر، حلم و بردباري فوق العاده مكر و حيله دشمنان بعثي را بي تأثير نمود و در جهت تقويت روحيه ايمان و مقاومت آنان از هيچ اقدام و ايثاري دريغ نكرد. عراقيها بارها او را از اين اردوگاه به آن اردوگاه و يا به بغداد فرستادند؛ اما او هيچ گاه دست از تلاش و مجاهدت خويش برنداشت. بيش از شش بار به بغداد فرستاده شد و مورد بازجويي و شكنجه قرار گرفت، اما همچنان استوار و مقاوم راه پرمشقت اسارت را به طور اصولي پيمود. تعيين سياستهاي اصولي و خط مشي اسيران ايراني، چيزي نبود كه از عهده هر كسي برآيد. شبانه روز با گفتار آرام و منطقي و رفتار جاذب خويش مي كوشيد تا از سويي اسيران ايراني را در سلامت روحي و جسمي نگه دارد و روز به روز بر اميد و ايمان آنها بيفزايد و از سوي ديگر از شدت خشونت دشمن كاسته و توطئه هاي آنان را خنثي سازد.
اردوگاههاي عنبر،  موصل شماره 1، 2، 3، 4 و رماديه،2 تكريت شماره 5، 17 و 18 و سلولهاي زندانهاي مخوف بغداد شاهد خوبيها و تلاشهاي خستگي  ناپذپر آن عارف مبارز بود.