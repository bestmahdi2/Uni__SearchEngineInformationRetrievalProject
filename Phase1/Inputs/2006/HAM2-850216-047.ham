معاون وزير كار خبر داد
امسال 12 درصد از شاغلان به جمع بيكاران اضافه مي شوند
ايسنا: نرخ بيكاري كشور 1/12 درصد و نرخ بيكاري جوانان 15 تا 24 سال 9/24 درصد يعني دو برابر نرخ بيكاري كشور است.
جواد فرشباف معاون برنامه ريزي منابع انساني و سياستگذاري اشتغال وزارت كار- افزود: معتقد به شكل گيري نگرش فرابخشي در حوزه اشتغاليم.
او فرصت هاي شغلي ايجاد شده در سال 84 را براساس آخرين آمار و اطلاعات حدود 700 هزار شغل يعني 200 هزار شغل كمتر از پيش بيني برنامه اعلام و بيان كرد: نتوانستيم طبق برنامه 900 هزار فرصت شغلي در سال 84 را محقق كنيم. به واسطه افزايش دستمزدها و تعديل نيروي كار بنگاه ها برآورد مي كنيم 12 درصد از نيروي شاغل، شغل شان را از دست بدهند، البته درصد معمولي آن حدود 10 درصد است ولي در سال جاري اين عدد سه چهار درصد بنا به دلايل ذكر شده افزايش مي يابد.
فرشباف كل اعتبار اختصاص يافته به اشتغالزايي در سال 85 را 201 هزار و 250 ميليارد ريال برآورد كرد و افزود: كارآمدي مديريت سياستگذاري زماني تضمين مي شود كه وزارت كار متولي هزينه اين ارقام شود. 180 هزار ميليارد ريال براي ارائه تسهيلات بانكي به طرح هاي كوچك و زودبازده اقتصادي به علاوه 11 هزار و 250 ميليارد ريال يارانه به اضافه در نظر گرفته شدن حدود 10 هزار ميليارد ريال از محل كمك هاي فني و اعتباري استان ها براي اشتغالزايي در سال جاري اختصاص يافته است كه اميدواريم بتوانيم با اين حجم عظيم سرمايه بتوانيم فرصت هاي شغلي پيش بيني شده در سال 85 را محقق كنيم.
معاون برنامه ريزي نيروي انساني وزارت كار بالاترين نرخ بيكاري كشور را مربوط به استان هاي كرمان و خوزستان و كمترين آن را مربوط به استان آذربايجان شرقي دانست و افزود: نرخ بيكاري در استان هاي كرمان و خوزستان 17 درصد و در استان آذربايجان شرقي پنج درصد است.
او ابراز اميدواري كرد، وزارت كار بتواند در طول برنامه چهارم توسعه نرخ بيكاري را چهار درصد كاهش دهد، سپس تأكيد كرد: نرخ بيكاري در فصول مختلف متفاوت است اين نرخ در تابستان گذشته 1/10 درصد و در زمستان 1/12 درصد بود اما نرخ بيكاري ابتداي سال 84 هر رقمي كه باشد در پايان برنامه چهارم توسعه آن را چهار درصد كاهش مي دهيم.