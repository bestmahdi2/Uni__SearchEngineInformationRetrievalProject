در داسراي صادقيه فاش شد
زن و مرد كلاهبردار، آپارتمان را 30 بار فروختند
زن و مرد كلاهبردار با نقشه اي ازپيش طراحي شده هريك از آپارتمان ها را به قيمت 110 ميليون تومان به چند مشتري مي فروختند
گروه حوادث سناريوي زن و مرد كلاهبردار كه با همدستي يكديگر آپارتمان هاي 160 متري را با اسناد جعلي به مشتريان مي فروختند پس از صدها ميليون تومان كلاهبرداري از سوي پليس برملا شد.
اين زن و مرد كه با نقشه اي ازپيش طراحي شده هريك از آپارتمان ها را به قيمت 110 ميليون تومان به چند مشتري مي فروختند مدتي پيش و درپي اعلام شكايت يكي از مالباختگان تحت تعقيب پليس قرار گرفتند.
ماجرا از اين قرار بود كه مدتي پيش زماني كه يكي از خريداران آپارتمان هاي 110 متري درحال اثاث كشي به خانه جديد خود بود متوجه خانواده ديگري شد كه آنها نيز در حال اثاث كشي به همان آپارتمان و همان واحد خريداري شده از سوي او بودند. اين مرد كه فكر مي كرد اعضاي اين خانواده به اشتباه وارد خانه او شده اند. به آنها اعتراض كرد ولي وقتي كليد و سندي مانند سند خانه خود را در دست آنها ديد به ماجرا مشكوك شد و با مراجعه به اداره پليس از فروشنده آپارتمان كه زن جواني بود اعلام شكايت كرد. اين مرد به ماموران گفت: مدتي پيش زماني كه قصد خريد خانه در جنت آباد را داشتم به بنگاهي كه مردي 38 ساله مالك آن بود مراجعه كردم. اين مرد آپارتماني را به من نشان داد كه مالك آن يك زن بود و شرايط مناسبي براي فروش داشت. وقتي با زن فروشنده برسر قيمت آپارتمان به توافق رسيديم قرار شد پس از تهيه 66 ميليون تومان، به همراه يكديگر به محضر برويم و آپارتمان را به نام من سند بزند و بقيه را بعد بپردازم.
روز مقرر به محضر رفتيم و پس از پرداخت همه مبلغ، سند آپارتمان را دريافت كردم اما هنگام اثاث كشي متوجه شدم اين خانه به فردي ديگر نيز فروخته شده است.
پس از اظهارات شاكي، پرونده اي در اين باره تشكيل و به شعبه هفتم بازپرسي دادسراي ناحيه 5 ارسال شد.
به دستور بازپرس الماسي رسيدگي به موضوع در دستور كار پليس قرار گرفت و ماموران در بررسي اسناد موجود دريافتند هر دو سند به طرز ماهرانه اي جعل شده اند درحالي كه جست و جوي پليس براي دستگيري زن جوان و مرد بنگاهدار آغاز شده بود خريداران ديگري كه آنها نيز آپارتمان هايي با اسناد جعلي خريداري كرده بودند به پليس مراجعه و از يك زن و مرد اعلام شكايت كردند. ماموران در بررسي اين شكايت ها دريافتند كه اين زن و مرد همان بنگاهدار و فروشنده خانه هستند كه تحت تعقيب پليس قرار دارند.
آنها در ادامه تحقيقات خود متوجه شدند، مرد بنگاهدار پيش از اين نيز به اتهام فروش يك خانه به دو نفر از سوي پليس دستگير شده ولي با كسب رضايت شاكيان آزاد شده است.
با به دست آمدن اين اطلاعات جست و جو براي دستگيري زن و مرد كلاهبردار وارد مرحله اي تازه شد و سرانجام مأموران توانستند، زن جوان را در خانه اي در غرب تهران دستگير كنند. اين زن پس از انتقال به دادسراي ناحيه 5 به بازپرس الماسي گفت: مدتي پيش پس از جدايي از همسرم با مردي كه مالك يك بنگاه بود آشنا شدم.
ما با همدستي هم تصميم به كلاهبرداري از خريداران خانه ها گرفتيم و با طرح نقشه اي اين كار را آغاز كرديم. مرد بنگاه دار پس از شناسايي خريداران خانه، مرا به آنها معرفي مي كرد و به اين ترتيب نقش من به عنوان فروشنده آغاز مي شد. پس از فريب مشتريان، هر واحد يك مجتمع مسكوني در جنت آباد را با اسناد جعلي به چند نفر فروختيم و سپس متواري شديم. با اين روش سر 30 نفر كلاه گذاشتيم و صدها ميليون تومان از اين طريق به دست آورديم.
پس از اعترافات زن كلاهبردار، بازپرس الماسي براي وي قرار وثيقه صادر كرد و جست و جوي پليس براي دستگيري مرد بنگاه دار آغاز شد.