برگزاري هفتاد و دومين كنگره بين المللي ايفلا در كره جنوبي
كتابخانه ها؛ موتورهاي پويا
ميراث خبر: هفتاد و دومين كنگره بين المللي اطلاع رساني و كتابخانه ها(ايفلا)با موضوع كتابخانه ها، موتورهاي پويا براي جامعه اطلاعاتي در سئول پايتخت كره جنوبي برگزار مي شود.
فدراسيون بين المللي انجمن ها و موسسات كتابخانه اي ايفلا وابسته به يونسكو، يك انجمن غيردولتي است كه با هدف ايجاد شرايط مناسب براي پيشبرد تفاهم مشترك ميان كشورها، گفتگو و اجراي برنامه هاي مشترك تحقيقاتي در زمينه كتابداري و علوم وابسته به اطلاع رساني تشكيل شده است. اين اتحاديه بين المللي از سال 1927 تاكنون كنگره سالانه اي را با شركت موسسات، انجمن ها و كشورهاي عضو برگزار كرده است.
بر اساس اعلام اتحاديه، هفتاد و دومين كنگره انجمن هاي اطلاع رساني و كتابخانه هاي جهان( ابيج)كه امسال از 20 تا 24 آگوست سال 2006 برابر با مرداد ماه سال 1385 برگزار مي شود، با عنوان «كتابخانه ها: موتورهاي پويا براي جامعه اطلاعاتي» به بررسي جايگاه و نقش كتابخانه ها در عصر تكنولوژي هاي ديجيتالي اختصاص دارد.
در بخشي از اين اطلاعيه در مورد دلايل انتخاب اين موضوع آمده است: «در سال هاي اخير با آغاز عصر تكنولوژي هاي ديجيتالي و كاربرد آن در زمينه هاي اطلاع رساني و جامعه بشري با سرعت چشمگيري دچار تغيير و تحول شده است. اين امر فرصتي است براي كتابداران كه با همكاري پژوهشگران و متخصصان فن در رشته هاي علوم كتابداري و اطلاع رساني از طريق شناخت و تحقق نقش و كاركرد مناسب مراكز اطلاع رساني در قرن بيست و يكم به بررسي چالش هاي مطرح در دنياي پرسرعت كنوني بپردازند. موضوع ياد شده از آن رو انتخاب شده كه ما معتقديم كتابخانه ها بايد به عنوان يك موتور فعال براي جامعه اطلاعاتي عمل كنند. اين در واقع ماموريتي بر عهده تمامي پژوهشگران و متخصصان فن در رشته هاي كتابداري تمام دنيا در عصر جديد است.»
كنگره ابيج از بزرگترين گردهمايي هاي ساليانه كتابداران، دست اندركاران و كارشناسان در زمينه علوم اطلاع رساني است.
در اين كنگره هزاران تن از متخصصان اين رشته از سراسر جهان فرصت مناسبي را براي تبادل اطلاعات و تجارب و ارائه ابداعات جديد و ايده هاي نو در عرصه كتابداري و علوم اطلاع رساني پيدا مي كنند.
دبيرخانه كنگره بين المللي كتابخانه ها همچنين برنامه و عناوين مربوط به برگزاري اين كنگره را در دو سال آينده نيز اعلام كرده است. براساس اين اطلاعيه هفتادوسومين نشست عمومي ايفلا با موضوع: «كتابخانه هاي آينده: پيشرفت، توسعه و مشاركت» در اگوست سال 2007 دوربان آفريقاي جنوبي و هفتاد و چهارمين نشست اين كنگره در اگوست سال 2008 باشركت كشورهاي عضو در كبك كانادا برگزار مي شود. نمايشگاه سالانه اين كنگره نيز امكان شركت براي تمامي شركت ها و موسسات دولتي و غير دولتي كه دست اندركار توليدات و خدمات كتابداري و اطلاع رساني هستند را فراهم مي كند.
آثار قابل ارائه در اين نمايشگاه علاوه بركتاب، مجلات ادواري، توليدات و تجهيزات تصويري و شنيداري، اسناد، ابزار و مواد مورد استفاده در توليدات و تجهيرات تصويري و شنيداري هستند.
اتحاديه بين المللي موسسات، انجمن هاي اطلاع رساني و كتابخانه ها داراي 1749عضو، 155 انجمن، 1118 موسسه و 425 عضو غير رسمي در ميان دانشجويان و متخصصان علوم كتابداري است. اين كارشناسان به نمايندگي از 154 كشور و كتابخانه در سراسر جهان در اين كنگره شركت مي كنند.
كنگره بين المللي اطلاع رساني و كتابخانه ها سال گذشته(2005)با موضوع كتابخانه ها: يك سفر اكتشافي در اسلو نروژ برگزار شده بود.