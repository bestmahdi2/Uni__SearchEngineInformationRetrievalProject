در مرحله جديد ضربت ذوالفقار انجام شد
آزمايش موفق سامانه موشكي نيروي دريايي
گروه سياسي - مرحله اول رزمايش ضربت ذوالفقار نيروي دريايي ارتش جمهوري اسلامي ايران با موفقيت كامل و با دستيابي به همه اهداف به پايان رسيد.
امير دريادار حبيب سياري جانشين نيروي دريايي ارتش جمهوري اسلامي ايران گفت: در مرحله نخست رزمايش نيروي دريايي نمايش موفقي از توانمندي نيروهاي كماندو و تفنگداران دريايي و همچنين آزمايش تجهيزات مدرن خود را ارائه كرد.
وي همچنين از آزمايش موفق موشك هوشمند، دوربرد و فوق مدرن ثاقب خبر داد. سياري افزود: اين موشك داراي تخريب بسيار بالا و قابل پرتاب از كليه سامانه هاي شناور است.
در ادامه اين رزمايش نيروي دريايي ارتش جمهوري اسلامي ايران تعداد ديگري از موشك هاي پيشرفته خود را به كار خواهد گرفت.
امير سياري استفاده از تاكتيك جديد و بهره گيري از راهبردهاي عملياتي جديد، توانايي اجراي انبوه پرتاب موشك از يگان هاي سطحي و ساحل به دريا با برد زياد، دقت تير و قدرت بالاي اين موشك ها و سيار و چابك بودن سامانه هاي پرتاب موشك به عنوان ويژگي هاي بارز اين مرحله از رزمايش ضربت ذوالفقار عنوان كرد.
سخنگوي رزمايش ضربت ذوالفقار اعلام كرد: اين رزمايش پيام صلح و دوستي براي ملت هاي دنيا به خصوص كشورهاي همسايه دارد و ايران به همراه همسايگان خود توانايي حفظ امنيت خليج فارس را داراست و نيازي به بيگانگان در خليج فارس نيست.
وي در پايان تأكيد كرد كه اين رزمايش تنها بخشي از توانمندي هاي دلاوران نيروي دريايي ارتش جمهوري اسلامي ايران را به نمايش مي گذارد.