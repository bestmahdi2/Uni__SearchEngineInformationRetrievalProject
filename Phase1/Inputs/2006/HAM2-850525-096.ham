طرح مشترك چين و ايران براي گردشگري
گروه شهري: رئيس سازمان ميراث فرهنگي و گردشگري گفت: اجراي يك طرح مشترك فرهنگي و گردشگري ميان چين و ايران در كشور ثالث به بهبود روابط و شناخت بيشتر از جاذبه هاي دو كشور كمك مي كند.
اسفنديار رحيم مشايي، در ديدار با معاون وزير فرهنگ و رئيس موزه شهر ممنوعه چين با اعلام اين مطلب، افزود: از آنجايي كه دو كشور چين و ايران داراي تاريخچه كهن بوده و جزء كشورهاي تمدن ساز جهان قرار مي گيرند كه با توجه به اين موضوع لزوم همكاري هاي تاريخي و گردشگري في مابين بيشتر به چشم مي خورد.
وي ادامه داد: در بحث آثار تاريخي نيز آموزش هايي براي حفاظت و همچنين همكاري هاي موزه اي براي معرفي جاذبه هاي ايران و چين به مردمان اين دو كشور، كمك بزرگي به توسعه صنعت گردشگري آنها خواهد كرد.
مشايي همچنين با اشاره به اين مطلب كه برگزاري نمايشگاه هاي فرهنگي باعث پيشبرد اهداف دو كشور مي شود، گفت: در اين راستا مي توان از رسانه هاي گروهي استفاده كرد و با تهيه و پخش فيلم هايي از جاذبه هاي دو كشور اين اهداف را سريعتر دنبال كرد.
وي همچنين با اعلام اين خبر كه اخيرا بخش صنايع دستي نيز به سازمان ميراث فرهنگي و گردشگري انتقال پيدا كرده است و علاقه منديم تا در آغاز مسئوليت كار را به طور جدي  شروع كنيم، گفت: يكي از اهداف در اين زمينه پيدا كردن بازارهاي فروش داخلي و خارجي صنايع دستي است.
رئيس سازمان ميراث فرهنگي و گردشگري همچنين با اعلام اين مطلب كه تفاهمنامه گردشگري ميان دو كشور در سال 79 منعقد شده اما مدت اجراي اين تفاهم نامه در سال گذشته پايان يافته است، گفت: اميدواريم تا با گسترش همكاري هاي ميان دو كشور اين تفاهمنامه مجددا ميان دو كشور به امضا برسد.