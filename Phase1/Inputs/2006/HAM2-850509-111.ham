نگاه
بازي هاي آسيايي چگونه شكل گرفت
برگزاري بازي هاي آسيايي درست پس از خاتمه جنگ دوم جهاني بود كه به انديشه متفكران آسيايي خطور كرد. دو سال بعد از جنگ جهاني در كنفرانس ارتباطات ورزشي كه در دهلي نو تشكيل شد، دكتر سوندهي، نماينده هندوستان پيشنهادي مبني بر تشكيل فدراسيون بازي هاي آسيايي به اعضاي كنفرانس داد. پشتيباني «جواهر لعل نهرو» نخست وزير فقيد هندوستان هم بيشترين تاثير را در ذهن شركت كنندگان گذاشت و با پيشنهاد او نام بازي هاي آسيايي مورد تصويب حاضران قرار گرفت. در هشتم ماه اوت سال 1948 نمايندگان كشورهاي كره جنوبي، چين، فيليپين و هندوستان مقررات بازي هاي آسيايي را به رشته تحرير درآوردند. در جلسات بعدي كه در فوريه سال 1949 برپا شد، نمايندگان كميته ملي المپيك كشورهاي برمه سابق ميانمار فعلي، فيليپين و هندوستان با اختيارات كامل و كافي حضور پيدا كردند و كشورهاي تايلند، نپال، پاكستان، سيلان(سري لانكا)، افغانستان و اندونزي نيز به عنوان ناظر خود را به دهلي نو رساندند.
نكته جالب توجه، حضور نداشتن نمايندگان ساير كشورهاي آسيايي از جمله ايران بود كه غيبت اين دسته از كشورها ناشي از بي تفاوتي و يا كم اطلاعي آنان از اين رويداد بزرگ بود!
بعد از مذاكرات مفصل و بررسي مقررات پيشنهادي قرار شد اين بازي ها هر چهار سال يك بار به ميزباني يك پايتخت كشور آسيايي انجام شود كه قرعه نخستين ميزباني به نام شهر «دهلي نو» افتاد؛ بازي هايي كه هر چهار سال يك بار در سال هاي زوج و بين دو دوره بازي هاي المپيك انجام مي شود.
نخستين دوره بازي هاي آسيايي درست در فاصله دو المپيك 1948 لندن و 1952 هلسينكي برگزار نشد، اما مقرر شد بازي هاي دوره بعد درست در فاصله دو المپيك 1952 و 1956 ملبورن انجام شود كه چنين شد و مانيل در سال 1954 ميزبان دوم بازي هاي آسيايي بود.
از نخستين دوره بازي هاي آسيايي جمعاً 11 كشور استقبال كردند كه از غرب آسيا تنها ايران و افغانستان حضور داشتند. جالب آنكه پاكستاني ها به عنوان يكي از پنج كشور امضاكننده اساسنامه بازي ها به علل نامعلوم كاروان ورزشي خود را به دهلي نفرستاد. شهر دوحه پس از تهران دومين پايتخت يك كشور غرب آسياست كه ميزباني اين بازي ها را بر عهده گرفته است. در ميان پايتخت هاي كشورهاي آسيايي بانكوك با چهار بار ميزباني در سال هاي،1966،1970 1978 و 1998ركورددار است.