پيگيري مطالعات مراقبت رفتاري در 10 استان پرشيوع كشور
نيمي از بودجه ايدز، صرف خريد دارو مي شود
گروه اجتماعي وزير بهداشت، درمان و آموزش پزشكي گفت: 50 درصد بودجه وزارت بهداشت در بخش ايدز صرف خريد داروهاي ضدويروس ايدز مي شود.
به گزارش همشهري، تاكنون حدود 14 هزار مورد آلوده به اچ آي وي در كشور گزارش شده كه كمتر از دو هزار نفر آنها فوت كرده و بقيه را وزارت بهداشت و درمان و آموزش پزشكي تحت پوشش خدمات درماني قرار دارند. ستايش، مدير برنامه مشترك سازمان ملل متحد با اشاره به رشد دو برابري بيماري ايدز در كشور طي 2 سال اخير گفت: در حال حاضر عمده ترين اقدام، در اولويت قراردادن برنامه استراتژيك كشوري براي مبارزه با ايدز است. گرچه اين بيماري، يك بيماري عمومي محسوب نمي شود اما افزايش اين بيماري در گروههاي پرخطر مانند معتادان تزريقي رشد فزاينده اي داشته كه در صورت عدم توجه به اين موضوع، با يك فاجعه در كشور روبه رو مي شويم.
70 درصد مبتلايان در گروه سني 25 تا 44 سال قرار دارند و آمارها حاكي است گروه سني 15 تا 35 سال، در معرض خطر جدي آلوده شدن به ويروس و ابتلا به ايدز قرار دارند كه با توجه به تغيير الگوي انتقال ايدز از سمت اعتياد تزريقي به جنسي، در حال ورود به مرحله خطر يعني همه گيري جمعيت هستيم.رئيس اداره ايدز وزارت بهداشت در خصوص اپيدمي ايدز افزود: اپيدمي ايدز 3 مرحله دارد، مرحله نسخت با شيوع كم، مرحله دوم متمركز و مرحله سوم همه گيري عمومي است كه كشور ما در حال حاضر در مرحله متمركز در بين معتادان تزريقي است اما به دليل جواني جمعيت كشور و گذر از اين مرحله، خطر ورود به مرحله همه گيري را در بردارد كه با توجه به تغيير الگوي انتقال در حال ورود به مرحله خطر يا همه گيري جمعيت هستيم.وي با اشاره به اينكه براي كنترل و پيشگيري از ايدز، بايد هوشيارانه وارد عمل شد گفت: در حال حاضر براي شناسايي راههاي انتقال ايدز در مناطق و استانهاي كشور، برنامه مطالعات مراقبت رفتاري در 10 استان پرشيوع در حال انجام است و با شناسايي راههاي انتقال، مي توان برنامه ريزي مدوني در زمينه پيشگيري و درمان انجام و نتايج آن را به كل كشور، تعميم داد.وي افزود: تاكنون نتايج تحقيقات و مطالعات نشان مي دهد كه اكثر زنان مبتلا در كشور، از طريق همسران معتاد تزريقي خود به اين بيماري گرفتار شده اند و 60 درصد معتادان تزريقي، به ايدز مبتلايند و 20 درصد آنها، رفتار پرخطر جنسي نيز داشته اند. اين گزارش حاكي است: اقداماتي كه طي ادوار مختلف در اين زمينه انجام شده شامل راه اندازي كلينيك هاي مثلثي، راه اندازي مراكز مشاوره با بيماريهاي رفتاري، برنامه  كاهش آسيب و توزيع رايگان سرنگ و سوزن است كه به عنوان بهترين برنامه ها در زمينه پيشگيري از ايدز در بين كشورهاي منطقه معرفي شده است.