با همكاري سازمان ملل انجام مي شود؛
اجراي برنامه كاهش تقاضاي مصرف مواد مخدر در ايران
ايسنا: برنامه پيشگيري و كاهش تقاضاي مصرف مواد مخدر توسط سازمان ملل متحد با همكاري ايران با بودجه اي معادل 21 ميليون دلار اجرا خواهد شد.
دكتر ابوالحسن فقيه، رئيس سازمان بهزيستي در ديدار با نماينده دفتر مقابله با مواد مخدر سازمان ملل متحد گفت: بهزيستي به عنوان يكي از اعضاي ستاد مبارزه با مواد مخدر كشور نسبت به پيشگيري از سوء مصرف مواد مخدر، درمان و بازتواني معتادين و كاهش آسيب از نظر بيماري هپاتيت و ايدز اقدام مي كند.
وي با اشاره به درمان اجتماع محور اعتياد در محيطهاي آموزشي، كار و محله هاي زندگي، افزود: هم اكنون در كل كشور 732 تيم در 512 محله شهري و روستايي، 304 تيم در 480 محيط كار و يكهزار و 366 تيم در يكهزار و 405 محيط آموزشي به امر پيشگيري و بازتواني معتادان مشغول هستند.
فقيه اظهار كرد: در طول 6 ماه اول سال 84، 73 هزار نفر در مراكز ترك اعتياد و بيش از 6 هزار نفر در مراكز زيانكاهي پذيرش شده اند.رئيس سازمان بهزيستي كشور هدف از اين ديدار با نماينده دفتر مقابله با مواد مخدر سازمان ملل متحد را اجرايي شدن و تخصيص اعتبارات مورد نياز برنامه كاهش تقاضا و پيشگيري از اعتياد دانست.
روبرتو آربيتويو، نماينده دفتر مقابله با مواد مخدر سازمان ملل متحد در اين ديدار گفت: ايران اقدامات بسيار مناسبي را در زمينه پيشگيري، درمان، بازتواني معتادين و مبارزه با مواد مخدر انجام داده به همين دليل سازمان ملل متحد ايران را به عنوان شريك خود در نظر دارد و قرار است برنامه اي در اين زمينه تدوين، تصويب و اجرا شود.
وي افزود: برنامه اي به منظور پيشگيري و كاهش تقاضاي مواد مخدر توسط سازمان ملل متحد با همكاري ايران با بودجه اي معادل 21 ميليون دلار انجام خواهد شد كه در فاز اول اجرايي 8 ميليون دلار اين اعتبار به امر پيشگيري، درمان و بازتواني معتادان توسط تشكل هاي غيردولتي اختصاص مي يابد.
به گزارش خبرگزاري دانشجويان ايران، نماينده دفتر مقابله با مواد مخدر سازمان ملل متحد خاطرنشان كرد: برنامه پيشگيري، درمان، بازتواني و مبارزه با اعتياد از سال 2006 تا 2009 در ايران با همكاري سازمان هاي بين المللي، دفتر مقابله با اعتياد سازمان ملل و مقامات ايراني محقق مي شود.