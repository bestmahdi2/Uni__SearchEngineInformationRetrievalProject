مسئوليت تازه تكنوكرات كهنه كار
كرباسيان، مجري بورس نفت ايران شد
گروه بورس: مهدي كرباسيان مسئوليت راه اندازي بورس نفت ايران را بر عهده گرفت. پيش از اين محمدجواد عاصمي پور به دلايل نامعلومي از سمت خود به عنوان مجري بورس نفت استعفا داده بود.
ظرف دو هفته اخير تعلل مقام هاي مسئول در تأسيس بورس نفت به بحث روز محافل اقتصادي تبديل شده بود. حتي در يك مورد استثنايي كميسيون انرژي مجلس به وزارت نفت براي اجراي اين طرح يك ماه مهلت داد.
مهدي كرباسيان كه از ديروز سكان هدايت بورس در حال تأسيس نفت ايران را بر عهده گرفته، از مديران اجرايي باسابقه در دولت هاي هاشمي رفسنجاني و خاتمي است. او در دهه 70 با حضور در سازمان تأمين اجتماعي تحولي اساسي در آن به وجود  آورد و پشتوانه مالي عظيمي براي ادامه حيات اين سازمان ايجاد كرد. كرباسيان در دولت اول خاتمي رئيس كل گمرك ايران بود. در اين بخش نيز كرباسيان در قامت يك مدير موفق ظاهر شد و با منسوخ ساختن روش هاي سنتي، چهره گمرك ايران را مدرن كرد. او در زمان حضور طهماسب مظاهري در وزارت اقتصاد، معاون كل وزير اقتصاد شد. كرباسيان در دو سال اخير مديريت سازمان ها و شركت هايي را در مجموعه وزارت نفت در دست داشته است. به باور ناظران  آگاه، انتخاب اين تكنوكرات كهنه كار به عنوان مجري بورس نفت ايران، نشان دهنده عزم جدي وزارت نفت براي پيشبرد اين هدف است.
منافع بورس نفت
ديروز دبير شوراي عالي مناطق آزاد نخستين فردي بود كه از انتصاب مهدي كرباسيان به عنوان مجري بورس نفت خبر داد. حسين صادق عابدين در گفت وگو با فارس، با اشاره به تشكيل جلسه اي با كميسيون انرژي مجلس در خصوص بورس نفت اظهار داشت: در اين جلسه بحث هايي همچون بورس نفت و دلايل تعويق تشكيل اين بورس مطرح و بررسي شد. تشكيل بورس نفت منافع اقتصادي بسياري را جذب كشور مي سازد و از يك جانبه گرايي هايي در وزارت نفت جلوگيري مي كند و دست وزارت نفت را به منظور شفاف سازي معاملات نفتي باز مي گذارد.
صادق عابدين با اشاره به مذاكرات مفصل كميسيون انرژي مجلس در خصوص بورس نفت افزود: اعضاي شركت كننده در اين جلسه گزارش هاي مفصلي ارائه دادند و تقريباً همه معتقد بودند، بورس نفت منافع اقتصادي و امنيتي براي كشور تأمين مي كند.
وي با بيان اين مطلب كه متأسفانه در روش اجرايي بورس نفت خللي ايجاد شده بود افزود: پس از جلسه اي كه وزيران نفت و اقتصاد با يكديگر داشتند مديريت اجرايي بورس نفت تغيير كرد و بر اين اساس مقرر شد در هيأت مديره نيز تغييراتي اعمال شود تا اين كار عملياتي شود.
صادق عابدين تصريح كرد: مهدي كرباسيان به عنوان مدير اجرايي بورس نفت تعيين شده و ادامه كار براي پيگيري به او واگذار شده است.
ارائه اساسنامه
از سوي ديگر ايسنا در حالي كه رئيس سابق هيأت مديره بورس را با عنوان سابقش خطاب كرده بود، به نقل از مستخدمين حسيني اعلام كرد: اساسنامه شركت بورس نفت، هيات موسس و كارگزاران و هم چنين نحوه مبادلات و ارائه محصول در بورس نفت بايد هرچه سريع تر تقديم شوراي بورس شود. حيدر مستخدمين حسيني با بيان اين كه تشكيل يك بورس مستلزم طي كردن مراحلي بر طبق قانون است ادامه داد: اولين فرآيند تشكيل بورس نفت پيشنهاد تشكيل و يا تاسيس آن به شوراي بورس است كه اين امر براي بورس نفت در 10 ماه گذشته صورت گرفت. در آن زمان موافقت اصولي و اوليه داده شد و قرار شد مسئولان با پيگيري تشكيل بورس نفت مراحل بعدي را كه ارائه اساسنامه و تشكيل هيات موسس و كارگزاران است تهيه و به تصويب شورا برسانند تا بتوانند مراحل بعدي آن را شكل دهند.
او با اشاره به اين مطلب كه ظرف 10 ماه گذشته كارهاي مربوط به بورس نفت به تعويق افتاده تأكيد كرد: با آمدن قانون جديد ساز و كار تغيير كرد؛ بر اين مبنا در هفته گذشته شوراي بورس با تشكيل بورس نفت مجدداً موافقت كرد و قرار شد در يك مدت محدود و مشخصي اساسنامه شركت بورس نفت و هيات موسس و كارگزاران آنها و نحوه مبادلات و ارائه محصول در بورس نفت را تقديم شوراي بورس و سازمان بورس كنند.