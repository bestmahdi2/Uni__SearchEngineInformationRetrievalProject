آموزش عالي
آغاز فعاليت شوراي عالي نظارت و ارزيابي در وزارت علوم
مهر: شوراي عالي نظارت و ارزيابي در ساختار جديد نظارتي وزارت علوم به تصويب رسيده است و بر اساس آن دانشگاه ها بايد در عملكرد دفاتر ارزيابي و نظارت بازنگري كنند.
رضا عامري - مدير كل دفتر ارزيابي و نظارت وزارت علوم- افزود: ساختار جديد نظارت و ارزيابي در راستاي نظارت سيستماتيك و فعال سازي دفاتر نظارت و ارزيابي در دانشگاه ها در وزارت علوم طراحي شد.
وي اظهار داشت: بدين ترتيب دانشگاه هاي كشور بايد در عملكرد دفاتر ارزيابي و نظارت خود بازنگري كنند و دانشگاه هاي كوچك كه تاكنون اين دفاتر را راه اندازي نكرده اند، اقدام به فعال سازي دفاتر خود كنند.
مدير كل ارزيابي و نظارت وزارت علوم گفت: همچنين در ساختار جديد ارزيابي و نظارت، شوراي عالي نظارت و ارزيابي پيش بيني شده و به تصويب رسيده است.
وي اضافه كرد: تمامي دانشگاه هاي كشور موظف هستند طبق ساختار جديد نظارتي وزارت علوم عمل كنند.
دكتر عامري گفت: وزارت علوم، جزئيات كامل اين ساختار و كميته هاي آن را آذرماه در گرهمايي معاونين آموزشي دانشگاه هاي سراسر كشور ارائه مي كند.
تشكيل صندوق هاي رفاه براي اعضاي هيأت علمي دانشگاه هاي علوم پزشكي
گروه علمي فرهنگي - به زودي صندوق رفاه اعضاي هيأت علمي در تمامي دانشگاه هاي علوم پزشكي تشكيل مي شود.
به گزارش خبرنگار همشهري از كاشان، دبير ستاد رفاه اعضاي هيأت علمي وزارت بهداشت، درمان و آموزشي پزشكي، زمان دقيق تأسيس اين صندوق ها را طي دو ماه آينده ذكر كرد و گفت: اين صندوق براساس مصوبه برنامه سوم توسعه اقتصادي و جايگاه اجرايي آن در سال جاري توسط وزارت بهداشت، درمان و آموزش پزشكي تحقق يافته است.
صديقي، منابع مالي اين صندوق را شامل وجهي كه وزارتخانه براساس تعداد اعضاي صندوق اختصاص مي دهد، وجه حق عضويت اعضاي صندوق و وجهي كه از طريق رئيس دانشگاه به عنوان 5 درصد درآمد بيمارستان به آن تعلق مي گيرد، اعلام كرد.
وي، رقم پيشنهادي براي حق عضويت اين صندوق را مبلغ يك ميليون ريال براي هر عضو ذكر كرد و گفت: اعضا بايد هر ماه مبلغي نيز به عنوان سپرده به اين صندوق واريز كنند تا از تسهيلات آن برخوردار شوند.
صديقي تصريح كرد: اين صندوق با مشاركت اعضاي هيأت علمي دانشگاه ها تاسيس و اركان آن برحسب قانون تجارت از مجمع عمومي، هيأت امنا، هيأت مديره و بازرسي تشكيل مي شود.
دوره هاي آموزشي استفاده از كتابخانه ديجيتالي
ايسنا: كتابخانه مركزي و مركز اسناد دانشگاه علوم پزشكي تهران با هدف آشنايي بيشتر اعضاي هيأت علمي، دانشجويان و كتابداران در تمامي واحدهاي تابعه دانشگاه با امكانات منابع الكترونيكي كتابخانه ديجيتال دوره هاي آموزشي برگزار مي كند.
اين دوره هاي آموزشي در دو گروه از 5 آذر تا 22 اسفند85 برگزار مي شوند.
پيش نياز استفاده از اين دوره ها اينترنت و مباني كامپيوتر است و محل برگزاري آن خيابان انقلاب، خيابان قدس، خيابان پورسينا، پلاك 31 كتابخانه مركزي و اسناد دانشگاه است.
اعلام اسامي پذيرفته شدگان نهايي رشته هاي جديد آزمون كارشناسي ارشد
گروه علمي فرهنگي- فهرست اسامي پذيرفته شدگان نهايي باقيمانده كد رشته هاي امتحاني جديد در آزمون كارشناسي ارشد سال 1385 روز دوشنبه 13 آذرماه از طريق نشريه پيك سنجش منتشر خواهد شد.
همچنين فهرست اسامي پذيرفته شدگان نهايي در پايگاه الكترونيكي سازمان سنجش به نشانيwww.sanjesh.org در دسترس داوطلبان است.