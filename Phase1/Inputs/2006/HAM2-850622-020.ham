جزئيات فروش 3هزارميلياردريالي سهام بانك پارسيان
گروه بورس- سروش خسروي: جزئيات فروش 3هزارميلياردريالي سهام بانك پارسيان در تالار بورس تهران منتشر شد.
براساس آخرين گزارش هاي دريافتي، فروش بلوك 8/28درصدي بانك پارسيان، بزرگ ترين دادوستد تاريخ بورس تهران را رقم مي زند. خبرهاي تكميلي حاكي است: سرانجام، ايران خودرو با انتشار اطلاعيه  اي تاريخ عرضه سهام بانك پارسيان را در تالارهاي بورس تهران اعلام كرده است.
بر اساس اطلاعيه اي كه به تأييد اداره عمليات و نظارت بر بازار سهام نيز رسيده، دوشنبه 27شهريور ماه، 8/28درصد از كل سهام بانك پارسيان در بورس عرضه مي شود. اين ميزان سهام، بزرگ ترين بلوك مديريتي در تركيب سهامداران بانك پارسيان به حساب مي آيد. با توجه به تركيب فعلي مالكان سهام اين بانك، خريدار بلوك سهام يادشده مي تواند كنترل كامل هيأت مديره بانك پارسيان را به دست گيرد. به اين ترتيب دوشنبه هفته آينده يك ميليارد و 440ميليون سهم بانك پارسيان به قيمت پايه دو هزار و 40ريال به ازاي هر سهم به فروش مي رسد.
به اين ترتيب متقاضيان بايد براي تملك اين بخش از سهام بانك پارسيان، دست كم سه هزار ميلياردريال پول نقد را روي ميز كارگزار فروشنده بگذارند. قرار است شركت گسترش سرمايه گذاري ايران خودرو به وكالت از 15شركت زيرمجموعه گروه ايران خودرو سهام بانك پارسيان را از طريق كارگزاري بانك سپه بفروشد.
به اين ترتيب، چهار شركت مهركام پارس، ايران خودروديزل، چرخشگر و توليدمحورخودرو كه از جمله شركت هاي حاضر در بورس وابسته به مجموعه ايران خودرو هستند مي توانند سود مناسبي براي سهامداران شان شناسايي كنند. گفته مي شود قيمت تمام شده هر سهم بانك پارسيان براي گروه ايران خودرو با توجه به افزايش سرمايه انجام شده با سلب حق تقدم(صرف سهام)70 تومان است.
ايران خودرو شرط فروش  سهام بانك پارسيان را پرداخت يك جا و نقدي مبلغ معامله اعلام كرده است. از سوي ديگر هرچند قيمت پايه كل بلوك سهام يادشده، حدود 3هزار ميليارد ريال تخمين زده شده، اما ايران خودرو تأكيد كرده قيمت قطعي فروش در روز عرضه سهام در تالار بورس تعيين خواهد شد.
طبق شرايط اعلام شده در مورد نحوه پرداخت مبلغ خريد سهام بانك پارسيان، متقاضيان خريد بايد با مراجعه به كارگزاران سازمان بورس اوراق بهادار تهران نسبت به تكميل برگ درخواست خريد و واريز حداقل مبلغ 600ميليارد ريال ظرف مدت 3 روز كاري از تاريخ عرضه طبق ضوابط و شرايط سازمان بورس و اوراق بهادار به عنوان بخشي از بهاي مورد معامله اقدام كنند. از سوي ديگر متقاضيان خريد بايد باقيمانده وجه معامله را(پس از كسر مبلغ 600 ميليارد ريال)حداكثر ظرف مدت 9 روز كاري پس از برنده شدن، طبق مقررات جاري بورس و از طريق اتاق پاياپاي سازمان بورس اوراق بهادار تهران به صورت نقدي به فروشنده پرداخت كنند.
متقاضيان خريد همچنين مي توانند مبلغ باقيمانده وجه معامله را از طريق صدور و ارائه 6 فقره ضمانتنامه بانكي بدون قيد و شرط ماهانه به صورت مساوي از تاريخ سررسيد 20مهرماه الي 20 اسفندماه85 پرداخت كنند. متقاضيان خريد بايد ضمانتنامه هاي بانكي بدون قيد و شرط را حداكثر ظرف مدت 9 روز كاري پس از برنده شدن و همزمان با نقل و انتقال، طبق مقررات سازمان بورس اوراق بهادار تهران به فروشنده تحويل دهند.
در پايان تأكيد شده، متقاضيان خريد چنانچه باقيمانده وجه معامله را به صورت نقدي پرداخت كنند، مي توانند از تخيف 5/4درصد بابت واريز نقدي باقيمانده وجه معامله استفاده كنند.
اعتماد به بازار
مديرعامل كارگزاري بانك سپه نيز در اين باره گفت: معامله عمده پارسيان در بورس نشان دهنده بازگشت اعتماد سهامداران عمده به بازار سهام و مزيت اين بازار به ساير بازارهاست كه اين موضوع اهميت فوق العاده اي در اقتصاد ايران دارد. ابراهيم عنايت كه به عنوان عرضه كننده 8/28 درصد از سهام بانك پارسيان تعيين شده در گفت و گو با فارس اظهار داشت: واقعيت اين است كه سرمايه گذاران عمده مي توانستند نسبت به معامله عمده سهام بانكي هاي خارج از بورس اقدام كنند اما شفافيت اطلاعات و معاملات در بازار سهام موجب شده كه سرمايه گذاران از طريق بورس معاملات عمده را انجام دهند.
عنايت در پاسخ به اين سوال كه براي تاييد صحت انجام معامله 300 ميليارد توماني سهام پارسيان چه اقداماتي انجام شده، با تاكيد بر اين نكته كه حداكثر اطلاع رساني انجام شده، گفت: اين كارگزاري آمادگي دارد تا هرگونه اطلاعات مالي و رسمي بانك پارسيان را در اختيار علاقمندان به خريد سهام قرار دهد. وي افزود: همه مراحل معامله طبق قوانين و مقررات بورس انجام و نهايت شفافيت در حين معامله رعايت خواهد شد.
مديرعامل كارگزاري بانك سپه درباره شرايط خريداران سهام پارسيان يادآور شد: افراد حقوقي و حقيقي براي شركت در مزايده بايد نسبت به اخذ مجوزهايي از بانك مركزي اقدام كنند. وي افزود: هرگونه نقل و انتقال سهام اعم از خريد و فروش كه منجر به مالكيت بيش از 10 درصد سهام بانك باشد، موكول به اطلاع ساير سهامداران و تاييد قبلي بانك مركزي است.
عنايت درباره دولتي نبودن خريدار سهام پارسيان تصريح كرد: چنانچه بخشي از سرمايه اشخاص حقوقي متعلق به دولت و شركت هاي دولتي و يا نهادهاي عمومي باشد و يا اينگونه بنگاه ها تحت پوشش مستقيم و غيرمستقيم بخش دولتي قرار داشته باشند، نمي توانند در بانك هاي غيردولتي سهامدار باشند بنابراين اشخاص حقوقي در مزايده حضور نخواهند داشت.