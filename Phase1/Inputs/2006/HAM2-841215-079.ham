درباره فروش مكانيزه بليت در 20 سينماي تهران
صبح ها به سينما برويد
گروه ادب و هنر- الهام اناري: در همه جاي دنيا براي كشاندن مخاطب به سالن هاي سينما روش هاي متفاوتي به كار گرفته مي شود. هر چند كه در بسياري كشورها صنعت سينما به خودي خود آن قدر قوي و پر كشش است كه ديگر نيازي به اجراي اين طرح ها وجود ندارد،اما سينماي ايران در كدام دسته قرار مي گيرد؟ آيا سينماي ما هم آن قدر غني و پركشش است كه به راحتي تماشاگر را به سالن هاي سينما بكشاند و آيا فيلمسازان ما هميشه خيال شان بابت فروش خوب فيلم ها راحت و آسوده است؟
حقيقت اين است كه سينماي ايران در بسياري موارد در تنگنا قرار دارد. صنعت سينماي ايران هيچ وقت آن طور كه بايد قوي نبوده و هميشه با كاستي هايي مواجه بوده است.اكثر فيلم هاي ايراني از زمان توليد تا اكران هميشه چرخه معيوبي را طي مي كنند. از كمبودها در زمينه توليد گرفته تا ضعف در مقابل رقيب؛ رقبايي كه عمدتاً سريال هاي تلويزيوني و cd و dvd فيلم هاي روز دنيا هستند. رقبايي كه ارزانتر و راحت تر در اختيار مخاطب قرار مي گيرند و به راحتي تماشاگر سينما را از راه به در مي كنند.
كمبود و پراكندگي نامناسب سالن هاي سينما در سطح شهر و تجهيزات ناكافي سالن ها از ديگر عواملي هستند كه رغبت رفتن به سينما را از بين مي برند. دست اندركاران سينماي ايران هميشه به دنبال راه هايي براي افزايش رونق سينما بوده اند و نسخه اي كه در سال 82 براي بهبود سينماي ايران تجويز شد، طرح نيم بها كردن بليت سينما در روزهاي شنبه بود؛ طرحي كه از اول ارديبهشت ماه سال 82 در تهران اجرا شد. هر چند در ابتدا تعدادي سينما از اجراي طرح سرباز زدند، اما گذشت مدت زمان كوتاهي نشان داد اين طرح باعث افزايش مخاطب در سينماهاي نقاط مختلف شهر مي شود.
موفقيت اين طرح سبب شد كه دست اندركاران سينما به فكر يافتن روشهاي تازه تر براي جذب تماشاگر به سالن هاي سينما بيفتند.
يكي از اين راه ها متغير كردن قيمت بليت در ساعات مختلف روز بود. از حدود سه ماه پيش سينماهاي با درجه ممتاز اين طرح را اجرا كردند. در اين طرح سينماهايي كه مجهز به سيستم مكانيزه هستند تا ساعت 13 بليت را نيم بها، يعني با قيمت 600 تومان، مي فروشند و از ساعت 15 به بعد با قيمت واقعي هر روز يعني 1200 تومان. اين طرح فصلي اجرا مي شود؛ بدين معني كه تابستانها سانس هاي،11 13 و 15 و زمستانها سانس هاي 11 و 13 نيم بهاست. البته همچنان طرح بليت نيم بها، شنبه ها در همه سينماها در حال اجراست.
به گفته سخنگوي شوراي صنفي نمايش، اجراكننده طرح فروش مكانيزه بليت(بليت  دو نرخي)مجتمع سينمايي ايران سالن هاي 1، 2 و،3 صحرا، فلسطين سالن هاي 1، 2 و،3 سروش، فرهنگ سالن هاي 1 و،2 جوان سالن هاي 1 و،2 پايتخت، سپيده سالن هاي 1 و،2 استقلال، آفريقا و قيام هستند. قرار است به زودي سينماهاي ماندانا و عصر جديد سالن هاي 1، 2 و 3 نيز به اين طرح بپيوندند.
* همايون اسعديان، در اين زمينه مي گويد: سينما هميشه صبح ها كم بيننده و عصرها با ازدحام مخاطب مواجه است. اين مسأله اهالي سينما را بر آن داشت تا طرح مكانيزه فروش بليت را پيگيري كنند. با مذاكراتي كه انجام شد مسئولين سينما شهر اجراي اين طرح را به عهده گرفتند كه البته تا به امروز هنوز به طور كامل اجرا نشده، چون سينما ها مجهز سيستم به كامپيوتر مركزي نيستند. اميدواريم اين طرح تا يكي دو ماه آينده به طور واقعي اجرا شود و غير از سينماهاي ممتاز همه سينماهاي شهر تهران به اين سيستم مجهز شوند.
بنا به گفته اسعديان اين طرح هنوز بازدهي چنداني نداشته، اما مطمئناً با گذشت زمان همان نتيجه اي كه از اجراي طرح بليت نيم بهاي شنبه ها حاصل شد به دست مي آيد.