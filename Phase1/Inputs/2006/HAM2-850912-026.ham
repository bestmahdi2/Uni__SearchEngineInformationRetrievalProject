معلول و فناوري ديجيتال
وحيدرضا نعيمي
در جامعه دانش مدار امروز،  اطلاعات يكي از اركان اصلي قدرت محسوب مي شود كه دسترسي به آن مي تواند معيار خوبي براي سنجش ميزان عدالت باشد. با آغاز انقلاب صنعتي، تحولي بزرگ در زندگي پديد آمد. نيروي بازو كه نيروي محركه اصلي كشاورزي بود،  جاي خود را به نيروي ماشين داد و صنعت جاي كشاورزي را گرفت، هر چند كه كشاورزي نيز از دستاوردهاي اين تحول بي بهره نماند. نماد اين انقلاب موتور بخار بود كه با انرژي حاصل از زغال سنگ،  چرخ صنايع را به حركت درمي آورد.
انقلاب ديگري كه تحولي تمام عيار در زندگي بشر پديد آورده است، انقلاب ديجيتال است كه مدت زيادي از آغاز آن نمي گذرد. اما در همين مدت كوتاه،  جنبه هاي گوناگون زندگي را دستخوش تغييرات گسترده اي كرده است. طبعاً دامنه اين تحولات در كشورهاي توسعه يافته به مراتب از كشورهاي در حال توسعه بيشتر بوده است. يك پيامد اصلي گسترش كاربرد فناوري ديجيتال،  فراهم آوردن فرصت هاي برابر در همه زمينه ها براي آحاد افراد جامعه است. امسال عنوان روز بين المللي معلولان دسترسي الكترونيك است،  يعني امكان استفاده از فرآورده هاي فناوري ديجيتال كه اين امكان را به افراد مختلف به خصوص معلولان مي دهد توان بالقوه خود را به روز برسانند و نقش مناسب خود را در توسعه جامعه ايفا كنند. با اين حال،  از آنجايي كه معلولان جزو حاشيه نشين ترين اقشار جامعه هستند،  فراهم آوردن امكان دسترسي آنان به فناوري ديجيتال مي تواند كمك بسزايي به آوردن معلولان به جريان طبيعي جامعه كند. با توجه به شتاب سريع گسترش فناوري ديجيتال در كشور، به نظر مي رسد امكان بهره برداري معلولان دور از دسترس نيست. شايسته است دستگاه هاي ذيربط با فراهم آوردن امكانات بيشتر براي دسترسي معلولان،  به استقلال اين قشر آسيب پذير كمك كنند. فراموش نكنيم ميزان كيفيت زندگي در هر جامعه اي را با چگونگي رفتار آن جامعه با آسيب پذيرترين اعضاي آن مي سنجند. معلولان نيز موظف اند با افزايش مهارت هاي خود از قابليت هاي اين فناوري استفاده كنند.