دكه
فصلنامه شعر ويژه احمد شاملو
گروه ادب و هنر- كامران محمدي: ظاهراً بازار چهره هاي فرهنگي داخلي و خارجي خيلي داغ تر از اين شاخه به آن شاخه پريدن است كه هر روز نشريات بيشتري ترجيح مي دهند به جاي جمع آوري مقالات متفاوت از حوزه هاي دور و نزديك، دست به دامان كلوزآپ يك آدم بزرگ خوش قيافه شوند و ويژه نامه اي به دنيا آورند كه هر چه سنگين تر باشد، اعتبارش بيشتر و هر چه اعتبارش بيشتر، بهايش افزون تر.
بعد از «بخارا» با ويژه نامه هاي پشت هم از دهخدا تا گونترگراس و باقي فصلنامه هاي گران وزن عرصه وزين فرهنگ و هنر، حالا اين شما و اين ويژه نامه دوجلدي 365 صفحه اي فصلنامه تخصصي شعر «گوهران» با كلوزآپ احمد شاملو.
البته مدير  مسئول گوهران «سعيده آبشناسان» ظاهراً خوب مي داند كه شاملو در ميان اهالي شعر، طرفداران زيادي دارد و براي همين هم به روي جلد اكتفا نكرده و عكس سياه و سفيدي(حتماً مي دانيد كه سياه و سفيد يعني هنري)از شاملو را در مطلع جلد دوم ويژه نامه، مزين به امضاي خود كرده است.
گوهران احمد شاملو، دو ميهمان ناخواسته نيز دارد: منوچهر آتشي و محمود مشرف تهراني(م.آزاد)كه هر دو در فاصله تهيه و تدارك مطالب اين ويژه نامه(با تاريخ پاييز و زمستان 84 و شماره هاي نهم و دهم)به شاملو پيوستند.
در اين دو جلد كه شامل اطلاعات كاملي از شاملو هستند، تقريباً همه نام هاي مرتبط با اين شاعر معاصر ديده مي شوند، جز دو نام اساسي: «آيدا سركيسيان» و «ع.پاشايي». البته اين غياب مي تواند دلايل پيچيده و ساده فراواني داشته باشد؛ از آنتن ندادن تلفن هاي همراه مصاحبه كننده يا مصاحبه شونده گرفته تا سوءتفاهم هاي ساده اي كه خب، ان شاءالله خير بوده اند!
محمد حقوقي، رضا براهني، مفتون اميني، مرتضي كاخي، محمدعلي سپانلو، شمس لنگرودي، محمد بقايي، جواد مجابي، عمران صلاحي، منصور اوجي، ضياء موحد، پوران فرخزاد، زري نعيمي، مهدي اخوان لنگرودي و... همه اينها و خيلي هاي ديگر در اين ويژه نامه 4900 توماني دو جلدي حضور دارند. كافي است؟!