50 هزار نفر از ايثارگران وام مسكن مي گيرند
گروه اجتماعي: مديركل بودجه و اعتبارات بنياد شهيد و امور ايثارگران اعلام كرد: در سال جاري از سوي دولت و با همكاري و مساعدت بنياد به 50 هزار نفر از ايثارگران وام مسكن تعلق مي گيرد.
به گزارش اداره كل روابط عمومي و بين الملل بنياد شهيد و امور ايثارگران، احمد زيوري اعرابي كه در سمينار توجيهي تنظيم موافقتنامه هاي برنامه و بودجه بنياد سخن مي گفت، افزود: در شهرهاي بالاي يك ميليون نفر جمعيت، مبلغ 120 ميليون، شهرهاي زير يك ميليون نفر مبلغ 100 ميليون و در روستاها نيز 50 ميليون ريال وام مسكن از سوي دولت به ايثارگران اعطا مي شود.
اعرابي تصريح كرد: خانواده هاي شهدا و ايثارگراني كه فاقد مسكن هستند، براساس اولويت هايي كه از سوي بنياد شهيد و امور ايثارگران تعيين مي شود مي توانند تا سقف 20 ميليون ريال نيز از بنياد وام مسكن دريافت نمايند. وي از افزايش 3/15 درصدي بودجه اختصاص داده شده به بنياد شهيد و امور ايثارگران نسبت به سال گذشته خبر داد و گفت: در سال گذشته حدود 8 درصد از جامعه ايثارگران موفق به اخذ وام مسكن شدند كه اين رقم در سال جديد 10 درصد مي باشد.مدير كل بودجه بنياد شهيد و امور ايثارگران گفت: حدود 40 درصد از كل جامعه هدف بنياد تاكنون موفق به دريافت وام مسكن شده اند. وي افزود: در سال گذشته اعتباري بالغ بر 400 ميليارد تومان به وام مسكن ايثارگران اختصاص داده شده بود كه در سال 85 اين اعتبار حدود 550 ميليارد تومان مي باشد.اعرابي گفت: زمان واگذاري وام مسكن از اوايل سال جاري آغاز و تا شهريور سال آينده ادامه خواهد داشت.
مديركل بودجه و اعتبارات بنياد شهيد و امورايثارگران توجه به مسائل رفاهي كاركنان را از رئوس برنامه هاي سال 85 اين نهاد برشمرد و افزود: اصل صرفه جويي در تمام سطوح اداري، تحول در سيستمها و پاسخگويي مناسب، تشكيل پرونده الكترونيكي، راه اندازي مراكز هاتف در كل كشور، حفظ كرامت جامعه هدف و مواردي از اين دست در سال جاري حائز اهميت است و بايد عملي شود.