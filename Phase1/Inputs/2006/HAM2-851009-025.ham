سايه روشن
سرگرمي مذموم نيست
گروه ادب و هنر- تجربه نشان داده كه نگاه نخبه گرايانه به سينماي ايران به هيچ جايي نمي رسد. سينماي ايران را بايد با واقعيت هاي موجود پذيرفت و به تحليل و بررسي اش نشست. سينمايي با انبوهي از معضلات و مشكلات و چالش هايي در ابعاد مختلف و متنوع. سينمايي كه همه مي دانيم شرايط اقتصادي مطلوبي ندارد و در سال هاي اخير با معضل ريزش مخاطب مواجه بوده است. هر چند امسال تا اندازه اي شاهد رويكرد بيشتر مخاطب به فيلم هاي ايراني بوديم. استقبالي كه البته مثل هميشه، محدود به چند فيلم خاص بوده است. در دهه شصت، با كمبود مراكز تفريحي و تلويزيوني كه تنها دو شبكه داشت و در طول هفته فقط يك فيلم سينمايي پخش مي كرد؛ سينما هنوز و همچنان بخش عمده اي از اوقات فراغت مردم را پر مي نمود.
در صورتي كه الان سينماي ايران از سوي رقباي قدرقدرتي چون تلويزيون كه هر روز چندين فيلم و سريال داستاني را روي آنتن مي برد. شبكه هاي ماهواره اي، اينترنت و... در محاصره قرار گرفته است. رسانه هايي كه در كنار پر كردن اوقات فراغت مردم، به سليقه آنها نيز جهت مي دهند. به همين خاطر است كه برخي از طنزهاي شبانه تلويزيون، توقع مخاطب را به نسبت به مقوله كمدي تغيير مي دهد. اين تغيير سليقه بلافاصله به توليد فيلم هاي نازلي مي انجامد كه پي آمد استقبال مردم از طنزهاي شبانه تلويزيون اند. از سوي ديگر بحران اقتصادي سينما باعث مي شود كه بسياري از فيلم ها در شرايط نامطلوب و با حداقل صرف وقت توليد شوند. نتيجه كار هم فيلم هاي غيراستاندارد بوده، فيلم هايي كه برخي از آنها حكم توهين به شعور تماشاگر را داشته اند. اين البته صفتي است كه اغلب منتقدان به اين نوع فيلم ها نسبت داده اند وگرنه برخي از همين آثار، تماشاگران بسيار هم داشته اند.
اين اتفاق در حالي رخ داده است كه سالهاست عده اي هر فيلمي را به صرف اين كه براي مخاطب عام ساخته شده را زير سؤال برده اند. افرادي كه سرگرم كننده بودن يك فيلم سينمايي را نقطه ضعف آن قلمداد كرده اند. اين ميزان نخبه گرايي در نهايت به سينمايي انجاميد كه بسياري از توليدات پرمخاطبش را در آثاري زير استاندارد تشكيل مي دادند در چنين وضعيتي، به نظر مي رسد كه برخي از واژه ها نيازمند تعريف مجدداند. يكي از اين واژه ها هم سينماي تجاري است. واقعاً  چه اشكالي دارد كه فيلم هاي تجاري سالم و خوش ساخت به منظور سرگرم كردن مخاطب ساخته شوند. سينما بدون مخاطب معنا ندارد و اصلاً  يكي از پيش شرط هاي سينما به عنوان هنري گران بازگشت سرمايه است. فيلمساز در حين ساخت فيلم اش بايد به تماشاگر فكر كند.
چه در مرحله نگارش فيلمنامه و چه در هنگام انتخاب بازيگر و...، حلقه مفقوده سينماي ايران در اين سال ها، نداشتن يك سينماي تجاري قدرتمند بوده است. سينما را هنر- صنعت ناميده اند و در چرخه توليد، بايد به قواعد بازي عرضه و تقاضا احترام گذاشت.
به همين خاطر است كه وقتي فيلمي چون تله با استقبال مخاطب مواجه مي شود؛ بايد آن را در حد يك فيلم مخاطب محور ارزيابي كرد. چنين فيلمي را بايد با فيلم هاي پرفروش ديگر اين سينما مقايسه كرد، نه با تك فيلم درخشان كارنامه سازنده اش. واقعيت اين است كه چند فيلم آخر الوند آثار جذابي براي تماشاگر نبودند و در عوض تله از اين لحاظ بر آنها برتري دارد. فيلمي كه البته خالي از ايراد و ضعف نيست و هم در فيلمنامه و هم در اجرا از مشكلاتي رنج مي برد. منتها نكته در اين جاست فيلم، در حد مقدور  ات سينماي ايران اثر استانداردي به شمار مي آيد. درست مثل م مثل مادر كه در مقام مقايسه با آثار ديگر ملاقلي پور فيلم ضعيفي است ولي براي سينماي ما بهتر است كه آثاري اين چنين پرفروش شوند تا فيلم هايي چون بله برون و شارلاتان.