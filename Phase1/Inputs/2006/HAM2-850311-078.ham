تابستان امسال نمايش هاي ميداني اجرا مي شود
شاهنامه خواني در كنار ميراث باستاني
گروه ادب و هنر _ الهام اناري: سفركردن به شهرهاي قديمي و باستاني كشور كه دربردارنده هويت چند هزار ساله ايران است، به تنهايي هم فال است و هم تماشا، اما اگر براي تابستان امسال قصد داريد به شهرهاي مختلف كشور سفر كنيد، خبري هم از برگزاري تئاترهاي ميداني بگيريد.
سازمان ميراث فرهنگي تابستان امسال در ده شهر باستاني همچون اصفهان، شيراز، همدان، خرمشهر، تهران، كرمانشاه و يزد كه داراي ابنيه تاريخي هستند همايش نمايش هاي ميداني براي توريست ها با هدف توسعه و اشاعه فرهنگ ايراني برگزار مي كند.
محمدرضا عطايي  فر- دبير اجرايي همايش ميراث- در اين  باره مي گويد: اين همايش، اختصاص به توريست هاي خارجي ندارد؛ گردشگران ايراني هم مي توانند از اين برنامه ها استفاده كنند. بخشي از نمايش ها به صورت پانتوميم يا با زبان انگليسي اجرا مي شود تا توريست هاي خارجي نيز بتوانند از آنها استفاده كنند.
چهل ستون و منارجنبان در اصفهان، ارگ كريم خان و دروازه قرآن در شيراز، هگمتانه در همدان، مسجد جامع خرمشهر و كاخ هاي گلستان، سعدآباد و نياوران در تهران، از جمله مراكز درنظرگرفته شده براي اين برنامه هستند.
همايش نمايش هاي ميداني به طور مستمر در سه ماه تابستان برگزار مي شود و البته حجم برنامه ها در روزهاي تعطيل و پنج شنبه و جمعه هر هفته بيشتر است. و اما گروه هايي كه در اين همايش به اجراي برنامه مي پردازند، گروه هاي برتر جشنواره هاي تئاتري مختلف هستند. به عنوان مثال، از گروه هاي نمايشي جشنواره ميراث معنوي، فتح و حماسه سرخ كه به همت سازمان ميراث فرهنگي شكل گرفته، يا از گروه هاي تئاتري جشنواره هاي دانشجويي، عروسكي و جشنواره تئاتر فجر كه البته فعاليت هايشان منطبق با اهداف سازمان ميراث فرهنگي است، دعوت به عمل آمده است.
به گفته عطايي فر از آنجا كه اين نمايش ها در بناهاي تاريخي اجرا مي شود، موضوعاتي مرتبط با ميراث فرهنگي و ابنيه تاريخي خواهد داشت همچون نقالي و شاهنامه خواني.
در اين برنامه ها مرشدهاي قديمي همچون مرشد ترابي، مرشد ميرزاعلي و مرشد سعيدي و همچنين اولين نقال زن ايراني، ساقي عقيلي حضور خواهند داشت تا روايتگر داستان هاي شاهنامه و نقالي باشند.
روايت داستان شيرين و فرهاد، رستم و سهراب در قالب نقالي و يا نمايش و نقالي از ديگر بخش هاي جذاب اين برنامه است.
در كنار اينها تماشاي نمايش هايي با مضمون طنز نيز ايام خوشي را براي گردشگران فراهم مي سازد.
اما در كنار اين برنامه تابستاني، قرار است به مناسبت صد سالگي مشروطيت، تئاترهاي خياباني با اين موضوع نيز برگزار شود. اين برنامه البته بعد از تابستان و با همكاري سازمان فرهنگي- هنري شهرداري در تهران و شهرستان ها اجرا خواهد شد. اطلاع رساني در مورد تاريخ مشروطيت، از جمله اهداف اين برنامه است.