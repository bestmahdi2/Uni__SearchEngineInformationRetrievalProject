نگاه
موقعيت مغتنم
گروه ادب وهنر- سال ها پيش وقتي فيلم بوتيك از سوي هيات انتخاب بيست و يكمين جشنواره فيم فجر رد شد؛ يكي از اعضاي هيات انتخاب در پاسخ به خبرنگاري كه دليل رد شدن فيلم را مي پرسيد گفت: اين فيلم هم يك كار دختر پسري ضعيف و بي در و پيكر است كه كاش در جشنواره نمايش داده مي شد تا مي ديديد چه فيلم غيرقابل دفاعي است.
يك سال گذشت. جشنواره اي ديگر از راه رسيد كه هيات انتخابي متفاوت از دوره قبل هم داشت. تهيه كننده بوتيك دوباره فرم شركت در جشنواره را پر كرد. هيات انتخاب فيلم را ديد و اين بار فيلم گرچه نه در بخش مسابقه سينماي ايران، كه براي نمايش در بخش مسابقه فيلم  هاي اول پذيرفته شد. جالب اينكه فيلم مغضوب هيات انتخاب جشنواره بيست و يكم فجر، سيمرغ بلورين بهترين فيلم اول را از جشنواره بيست و دوم گرفت. از اين اتفاقات در جشنواره فجر زياد رخ داده است هر سال تركيب هيات انتخاب فيلم ها عوض مي شود و طبيعي است فيلم رد شده سال قبل اگر اكران نشده باشد،  بخواهد شانس اش را يك بار ديگر امتحان كند. به هر حال با عوض شدن هيات انتخاب، ممكن است اين بار فيلم ها با سليقه و ذهنيتي ديگر ديده شوند و فيلمي كه پارسال شايسته شركت در جشنواره فجر نبوده؛ امسال چنين امكاني را بيابد. شايد به همين خاطر بود كه جعفر پناهي هر سال براي فيلم هاي توقيف شده اش، فرم شركت در جشنواره را پر مي كرد. اين حاصل تركيب سيال هيات انتخاب است و البته مقررات جشنواره كه حضور فيلمي كه سال قبل از سوي هيات انتخاب رد شده را مجاز مي داند.به هر حال اين هم يكي از ويژگي هاي جشنواره فجر است كه شايد هم اصلا خصيصه اي مثبت به حساب آيد. هرچند بعيد است در يك جشنواره سينمايي ردهa، فيلمي كه يك بار شايسته شركت در فستيوال شناخته نشده، دوباره امكان حضور بيابد. با اين همه چون گاهي اوقات اين فيلم هاي ارزشمند كه با سليقه شخصي هيات انتخاب، امكان شركت در جشنواره را نمي يابند، بد نيست كه چنين موقعيتي در جشنواره فجر براي آنها وجود داشته باشد. اين موقعيت را چون گاهي اوقات به كشف فيلم ها و فيلمسازاني ارزشمند منجر مي شود، بايد مغتنم دانست.