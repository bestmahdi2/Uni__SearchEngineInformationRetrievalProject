بررسي عملكرد مجلس و رابطه آن با دولت در گفت وگو با محمدرضا باهنر
تفاهم اعلام نشده با دولت
عكس:مسعود خامسي پور
ياسر مرادي
در اينكه تعدادي از افراد دولت با من دوست هستند، ترديدي وجود ندارد.
ما در زمان آغاز به كار دولت آقاي احمدي نژاد در فراكسيون اصول گرايان مجلس تصميم گرفتيم هيچ وزيري را به رئيس جمهور معرفي نكنيم.
من حتي يك وزير به آقاي رئيس جمهور معرفي نكردم اما چند نفر از وزرا
از دوستان ما هستند.
به علت اينكه تفكر من و آقاي رئيس جمهور به هم نزديك است طبيعي است كه دوستان مشترك زيادي مي توانيم داشته باشيم
اشاره:مصاحبه قبلي همشهري با محمدرضا باهنر را زماني انجام داديم كه چند روز بيشتر به آغاز به كار مجلس هفتم باقي نمانده بود.
در آن گفت وگو، باهنر از برنامه هاي منسجم اصول گرايان براي مجلس هفتم خبر داده بود. سه سال پس از آن گفت وگو دوباره فرصتي پيش آمد تا تحقق وعده هاي باهنر كه اين بار نايب رئيس اول مجلس هفتم است را از او جويا شويم.
نكته جالب ديگر اينكه محمدرضا باهنر در اين گفت وگو در پاسخ به اين سؤال كه تعداد زيادي از اعضاي فعلي دولت توسط وي به رئيس جمهور معرفي شده اند، گفت: من حتي يك وزير را هم به آقاي احمدي نژاد معرفي نكرده ام.
البته زماني هم كه سؤالي را در مورد دو وزير جديدالورود به دولت از وي مي پرسيديم، عباسي(وزير جديد تعاون)بابت احوالپرسي وارد دفتر باهنر شد و باهنر به شوخي به او گفت: حلال زاده هستيد چون الان بحث شما بود. مشروح گفت وگوي ما با نايب رئيس اول مجلس را مي خوانيد.
* شايد در مصاحبه هاي متنوعي كه شما داشتيد، به اكثر مسائل خبري روز پاسخ داده شده است، لذا ترجيح مي دهيم فضاي مصاحبه را به سمت تحليل عملكرد مجلس هفتم و كارنامه سه ساله اصولگرايان در خانه ملت ببرم. به طور مشخص چه رزومه اي را براي انتخابات مجلس هشتم براي ارائه كردن به مردم داريد و اساسا چه تفاوتي با مجلس ششم احساس مي شود؟
- مجلس هفتم بالاخره تشنج هايي كه در دوره ششم چه در مسائلي داخلي و چه بين المللي وجود داشت و درگيري كه قوا در داخل كشور با هم داشتند را شاهد نبود و كلاً مجلس آرام كننده اي بود. اين قدم بسيار مهمي است؛ هم در رابطه با روح و روان مردم و هم در رابطه با توسعه اقتصادي. نكته ديگر اينكه مجلس هفتم با شعار عدالت محوري روي كارآمد.
مجلس هفتم چند كار مهم را در اين مدت انجام داد كه در طول مجالس گذشته بي نظير يا كم نظير بود. از جمله اين اقدامات، تثبيت كالاهاي اساسي مثل آب و برق و تلفن و فرآورده هاي نفتي بود كه پس از جنگ، دولت اين قيمت ها را افزايش مي داد، ولي از زمان تشكيل مجلس هفتم، اين قيمت ها افزايش پيدا نكرد.
يا اقدامي كه در زمينه كاهش نرخ سود بانكي انجام داديم، قدم موثر و مهمي بود كه مجلس با كمك دولت برداشت كه اين امر، زيرساخت هاي توسعه اي كشور را هموار كرد. وجه مشخصه مجلس هفتم، پايبندي به شعار عدالت خواهي و مبارزه با فساد اقتصادي از يك طرف و آرام كردن روح و روان جامعه به دليل پرهيز از اقدامات تشنج آفرين بود.
* خيلي از اصول گرايان مدعي هستند نوع اصول گرايي مجلس هفتم با مجالس قبل، حتي مجلس پنجم تفاوت دارد. شما هم چنين باوري داريد؟
- مجلس هفتم علاوه بر اينكه با دولت نهم بيشترين همسويي و همگرايي را دارد، اما در يك تفاهم اعلام نشده، با دولت قرار گذاشتيم ضمن اينكه با دولت دوست و همراه هستيم اما با رودربايستي با هم كار نكنيم و به وظايف اصلي خود عمل كرده و ضمن انجام تكاليف، از اختيارات خود هم استفاده كنيم. مجلس هفتم ضمن همسويي با دولت، به وظايف خود در قبال دولت، با جديت عمل كرد. اين در حالي است كه در مجلس پنجم، مقدار زيادي با دولت همزمان با آن مجلس يعني دولت آقاي هاشمي و خاتمي رودربايستي وجود داشت و لذا برخي كارها با تساهل و تسامح انجام مي شد اما قرار ما در مجلس هفتم اين شد كه چنين تساهلي نداشته باشيم و تاكنون نيز چنين عمل كرده ايم.
* به همين دليل بود كه اصول گرايان مجلس پنجم به همه وزراي اصلاح طلب خاتمي راي اعتماد دادند، اما در مجلس هفتم، اصول گرايان حاضر نشدند به چهار وزير اصول گراي دولت احمدي نژاد، رأي اعتماد بدهند؟
- مشخص بود مجلس پنجم با دولت آقاي خاتمي در دو جناح سياسي است و دو تفكر ريشه اي بر آنها حاكم است. اگر ما در مجلس پنجم مي خواستيم مقابل دولت آقاي خاتمي بايستيم، هم افكار عمومي آن را نمي پسنديد و هم كار مملكت قفل مي شد. با اين تفاوت زماني كه بين انتخابات رياست جمهوري و مجلس داريم، در هر زمان ممكن است دولت و مجلس از دو تفكر و بينش باشند. اگر در اين مواقع قرار باشد مجالس نگذارند دولت ها اهداف خود را پيش ببرند، فكر مي كنيم اقتصاد ملي ضرر مي كند اما در مجلس هفتم، ما اين مشكل را با دولت آقاي احمدي نژاد نداشتيم، چرا كه نه كسي ادعا دارد و نه قبول دارد كه دولت نهم با مجلس هفتم اختلاف اصولي و استراتژيكي دارد، لذا مي تواند صراحتا به دور از برخوردهاي سياسي بگويد فلان وزير ضعيف است يا فلان كار صحيح نيست؛ در حالي كه در مجلس پنجم هر حركتي كه توسط ما انجام مي شد به برخورد سياسي و جناحي ترجمه مي شد و اگر اين تفكر در جامعه رواج مي يافت، خيلي مضر بود.
* اگر امروز انتخابات مجلس هشتم باشد آيا اصول گرايان براي ورود در انتخابات، سياست چراغ خاموش را در پيش مي گيرند و مثلا افراد مطرح از شهرستان كانديدا مي شوند يا اينكه علناً وارد كارزار انتخابات مي شوند؟
- تجربه هفت دوره مجلس نشان داده كه معمولا دوسوم از نمايندگان براي دوره بعد رأي نمي آورند و حتي در مجالسي كه مجموعاً خط مجلس عوض شده، تعداد زيادي از نمايندگان و چهره ها عوض مي شوند كه نمونه بارز آن را در مجلس چهارم به پنجم شاهد بوديم. مردم به هر حال، دنبال چهره هاي نو و جديد هستند اما به نظر من اصول گراها در مجموع دولت و مجلس عملكرد قابل دفاعي دارند و احتمال زيادي مي دهم مردم حداقل تا سه ،چهار انتخاب آينده، انتخابات خود را تكرار خواهند كرد. البته اين به معناي انتخاب همين افراد فعلي نخواهد بود.
* شما در چهره هاي برجسته مجلس، تنها چهره مطرحي هستيد كه تا به حال انتقاد صريح و جدي از دولت نكرده ايد. برخي اين مسأله را چنين تفسير مي كنند كه بسياري از چهره هاي دولت و كابينه را شما معرفي كرده ايد و با همراهي شما وارد كابينه شده اند و علت عدم انتقاد شما از دولت اين نكته است.
- در اينكه تعدادي از افراد دولت با من دوست هستند، ترديدي وجود ندارد. ما در زمان آغاز به كار دولت آقاي احمدي نژاد، در فراكسيون اصول گرايان مجلس تصميم گرفتيم هيچ وزيري را به رئيس جمهور معرفي نكنيم، چرا كه قانون اساسي فلسفه اي دارد كه گفته رئيس جمهور وزرا را انتخاب كند و مجلس به او رأي اعتماد خواهد داد. اگر قرار بود جاي رئيس جمهور و مجلس عوض  شود، نه رئيس جمهور مي توانست با آن وزرا كار كند و نه مجلس مي توانست از آن وزرا سوال و بازخواست كند لذا به آقاي احمدي نژاد گفتيم ما وزيري را به شما معرفي نمي كنيم اما شما مي توانيد در انتخاب وزرا با ما مشورت كنيد. من حتي يك وزير به آقاي رئيس جمهور معرفي نكردم اما چند نفر از وزرا از دوستان ما هستند. البته اين بدان معنا نيست كه به تفكر و خط بنده نزديك تر از تفكر رئيس جمهور هستند، بلكه به علت اينكه تفكر من و آقاي رئيس جمهور به هم نزديك است، طبيعي است كه دوستان مشترك زيادي مي توانيم داشته باشيم.



* پس شما چرا مثل خيلي از اصول گرايان مجلس از دولت انتقاد نمي كنيد؟
- اين مشي شخصي من است. من معتقدم ضرورتي ندارد ما پيام هاي جدي بين دولت و مجلس را از طريق تريبون رسمي و علني اعلام و منتقل كنيم. ما جلسات متعددي را با آقاي رئيس جمهور داشتيم و برخي اوقات همديگر را نقد كرده ايم. هم ايشان انتقاداتي به مجلس دارند و هم ما ايراداتي به عملكرد دولت و رئيس جمهور داريم اما معتقديم ضرورتي ندارد اينها به تريبون ها كشيده شود. مردم كه تقصيري ندارند؛ مردم دولت و مجلس را اصول گرا مي دانند؛ به هر دو طرف اعتماد كرده و رأي داده اند و لازم نيست اين اختلافات به ميان مردم كشيده شود بلكه مي توانيم آن را بين خودمان حل كنيم.
* ترميم كابينه اي در اين برهه زماني را چگونه تحليل مي كنيد؟ فكر نمي كنيد انتخاب وزرا از مجلس، حاوي پيام هاي جديدي باشد؟
- اين اقدام آقاي احمدي نژاد كه پس از يك سال مروري بر عملكرد وزرا داشته اند و طبق آن عمل كرده اند اقدام مثبتي است اما درخواست ما از دولت اين است كه ترميم كابينه يك دفعه انجام شود و اينكه هر روز يك نفر عوض شود، چندان به مصلحت نيست.
نكته ديگر اينكه داستان وزارت رفاه را در جريان بوديم اما متوجه علت بركناري وزير تعاون نشديم. البته اين حق رئيس جمهور است، اما ما دلايل تغيير آقاي ناظمي را متوجه و قانع نشديم. تصور ما اين بود كه آقاي ناظمي در وزارت تعاون، موفق عمل كرده اند. اما به هر حال انتخاب از مجلس يك سياست نيست و اتفاقي است، چرا كه از ابتداي تشكيل كابينه هم با آقاي مصري و عباسي صحبت شده بود و آن موقع به دلايلي محقق نشد.
* فكر مي كنيد ترميم كابينه ادامه يابد؟
- توصيه من اين است كه فعلاً اين روند ادامه پيدا نكند. البته ممكن است آقاي رئيس جمهور لازم بدانند برخي را عوض كنند كه اين امر در اختيار خودشان است اما اگر قرار است در دولت ترميمي هم داشته باشيم، سالي يك بار انجام شود.
* آقاي باهنر در استيضاحي كه 15 امضاءكننده دارد، 90 رأي مخالف به وزير دولت به چه معناست؟
- اصولاً نمايندگان طرح هاي خود را فعلاً با 15 امضا تقديم مجلس مي كند اما بسياري از آنها رأي مي آورد چرا كه طرفداران جديدي كه مبدأ قضيه نيستند پيدا مي كند. استيضاح هم همين طور است. البته در مجلس، جناح هاي مختلفي وجود دارد.
* آخر برخي  اين اقدام را مخالفت با برخي قيم مآبي هاي هيأت رئيسه فراكسيون اصول گرايان ارزيابي كردند و مثلاً آقاي خوش چهره گفت كه بدنه فراكسيون برخلاف هيأت رئيسه، با استيضاح موافق بوده است.
- خوب رأي اعتماد نشان داد كه نظر آقاي خوش چهره اشتباه بوده است اما اين تصميم، يك تصميم فراكسيوني نبود. اما به طور كلي ما مخالف استيضاح بوديم.
* نتيجه تصميم گيري هاي كلي فراكسيون اكثريت نشان مي دهد، شايد مشخصه اصول گرا بودن آن مشخص شده انسجام خاصي بر عملكرد اين فراكسيون حاكم نباشد.
-هيچ ضرورتي ندارد كه رفتارهاي درون مجلس همگي فراكسيوني باشد. مبادي از طرح و لوايح با نظرات متفاوتي در صحن علني گرفته مي شود. تصميمات فراكسيوني معمولاً در مسائل حاد و سخت مانند استيضاح ها گرفته مي شود اما مثلاً در جزئيات بودجه تصميمات فراكسيوني جواب نمي دهد و كشش ندارد لذا فراكسيون مصلحت است و نه مطلوب كه تصميم فراكسيوني بگيرد.
بنابراين هيچ پارادوكسي نيست كه بعضي اعضاي فراكسيون در بعضي موارد نظرات متضاد دارند.
*فضاي كلي بر انتخابات را چطور مي بينيد، آيا به نظر شما ائتلاف در ميان اصول گرايان رخ خواهد داد يا تجربه انتخابات رياست جمهوري اخير تكرار خواهد شد؟
- ما تا آخرين لحظات از وحدت و ائتلاف نااميد نخواهيم شد و تلاش خود را مي كنيم و معتقديم كه اصول گرايان در اين برهه تاريخي بايد به وحدت برسند و اولين قدم هم اين است كه به وحدت احساس نياز كنند. اگر يك گرايش از درون جريان اصول گرا احساس بي نيازي كند، باعث مي شود رفتن به سمت وحدت سخت شود ما هم بحث وحدت را لازم و ضروري مي دانيم و هم احساس بي نيازي نمي كنيم و تلاش خود را هم مي كنيم.
*پيش بيني شما در اين زمينه چيست؟
- پيش بيني الآن سخت است، چرا كه ائتلاف سخت است اما ما نااميد نيستيم.
*اظهارات مقام معظم رهبري درباره عدم دخالت دولت در انتخابات ناظر برچه نكته اي بود.
- بحث مقام رهبري بحث مسبوق به سابقه اي است زماني كه حزب كارگزاران سازندگي هم تشكيل شد و آنها خواستند كانديدا براي انتخابات معرفي كنند، مقام معظم رهبري فرمودند آقايان وزرا اگر مي خواهند داخل حزب شوند و كانديدا معرفي كنند از دولت كنار بروند يا اينكه فعاليت حزبي را كنار بگذارند. الان هم دولت به عنوان يك حزب سياسي اجازه دخالت در انتخابات را ندارد و دولت بايد وظايف حاكميت را در برگزاري سالم انتخابات به عهده بگيرد. البته ممكن است عده اي تحت عنوان طرفداري از رئيس جمهور فعال شوند كه آن بحث ديگري است.