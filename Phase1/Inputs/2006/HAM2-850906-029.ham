محققان مي   گويند
كم خوابي چاقتان مي كند



گروه سلامت- خواب مناسب و كافي شبانه براي آرامش روح و روان كه لازم است، هيچ، كمك مي كند لاغر هم بشويد!
اين را محققان دريافته اند كه 16 سال تمام يك گروه 68هزار نفري از زنان آمريكايي را بررسي مي كردند. آنان مقاله اي را در نشريه اپيدميولوژي آمريكا انتشار داده اند كه اصطلاح بخور و بخواب را بي معنا مي كند. آنها متوجه شدند تعداد كساني كه در اين 16 سال با 5 ساعت خواب شبانه حداقل 16 كيلوگرم اضافه وزن پيدا كردند، سه برابر كساني است كه 7 ساعت خواب داشتند و اضافه وزن پيدا كردند. به زبان ساده، در ميان افرادي كه در اين سال ها اضافه وزن پيدا كردند، تعداد آنها كه كمتر مي خوابيدند سه برابر بيشتر از آنها بود كه بيشتر مي خوابيدند.
انتشار نتايج اين مطالعه باعث شد دانشمندان به تكاپو بيفتند تا چگونگي ارتباط عادت هاي مربوط به خواب را با وزن افراد پيدا كنند. برخي از آنها اين ارتباط را به تغييرات هورموني نسبت دادند، به اين ترتيب كه شايد ميزان ساعات خواب انسان روي سطح هورمون هاي بالا و پايين آورنده قندخون تأثير بگذارد. عده ديگري موضوع را اين طور توضيح دادند كه شايد افرادي كه ساعت هاي كمتري مي خوابند، وقت بيشتري براي خوردن دارند يا شايد موقعي كه بيدارند، به خاطر خواب كمتر، خسته ترند و بنابراين كمتر تحرك دارند يا ورزش مي كنند و به اين ترتيب بيشتر چاق مي شوند.
رويترز اضافه كرده است يافته هاي اين تحقيق به ما يادآوري مي كنند كه براي رسيدن به وزن ايده آل، غير از تغذيه، بايد به عوامل ديگري از جمله خواب و فعاليت ورزشي در سبك زندگي مان توجه داشته باشيم.
فقرا بيشتر سكته مي كنند
اگر گمان مي كنيد سكته فقير و غني نمي شناسد، تا حدود زيادي اشتباه كرده ايد. پژوهشگران دانشكده پزشكي سين سيناتي در پژوهش خود كه در نشريه سالانه علوم اعصاب چاپ شده، نشان داده اند سياهان محله فقيرنشين اين شهر 69 درصد بيشتر از سفيدپوستان احتمال دارد كه به سكته مغزي دچار شوند.
مقاله شامل بررسي گروه زيادي از بيماراني بود كه از سال 1999 تحت پي گيري قرار داشتند و در فاصله همين سال ها براي اولين بار دچار سكته مغزي شدند. نتايج اين پژوهش براي خود اين محققان هم شگفت آور بوده است چرا كه نمي توانند هيچ توجيهي براي علت چنين تفاوتي ارائه كنند. يكي از اين محققان در مصاحبه با خبرنگار رويترز مي گويد: بايد بررسي كنيم كه آيا عوامل زمينه ساز سكته مغزي مانند ديابت، فشارخون بالا و چاقي نيز در اين افراد بيشتر هست يا نه.
اين مطالعه همچنين نشان داده است كه حتي سفيدپوستان اين محلات هم بيش از هم نژادانشان در ساير مناطق دچار سكته مي شوند، علاوه بر اينكه ممكن است سطح اقتصادي آنها هم چندان پايين تر نباشد. بنابراين شايد نبودن امكانات بهداشتي و درماني در اين محلات علت بروز بالاي سكته در آنها باشد كه البته نياز به مطالعات بيشتري دارد.
فوليك اسيد با سكته مي جنگد



خانم هايي كه باردار شده اند، با قرص فوليك اسيد آشنا هستند، چون به آنها توصيه شده است از سه ماه قبل از بارداري روزانه يك عدد از آن را ميل كنند تا فرزندشان دچار نقائص عصبي نشود. اما اين بار يك مطالعه گسترده در انگلستان نشان داده است اين ويتامين گروه b مي تواند در پيشگيري از سكته قلبي و مغزي هم مؤثر باشد.فوليك اسيد اين نقش خود را با پايين آوردن سطح يك اسيد آمينه به نام هوموسيستئين اعمال مي كند. هوموسيستئين باعث تخريب ديواره رگ هاي تغذيه كننده قلب و مغز مي شود و به اين ترتيب زمينه ساخته شدن لخته و به دنبال آن سكته را فراهم مي كند. فوليك اسيد مي تواند اين ماده را خنثي كند و اثر آن را در بدن كم كند.
خبرگزاري رويترز در مصاحبه اي با مجريان اين مطالعه اضافه مي كند كه در اين بررسي تأثير ژن هاي عامل بروز سكته نيز در نظر گرفته شده و نتايج نشان مي دهد كه فوليك اسيد با پايين آوردن مقدار هوموسيستئين خون مي تواند اين ژن ها را نيز غيرفعال كند.
الكل عامل خودكشي است
هفته پيش يك مركز تحقيقاتي فدرال در آمريكا اعلام كرد عامل بيش از يك سوم خودكشي ها در اين كشور، مصرف الكل بوده است.
پژوهشگران اداره كنترل و پيشگيري از بيماري هاي آمريكا در گزارش هفتگي خود درباره موارد بيماري و مرگ و مير اشاره كردند كه در خون 33 درصد از قربانيان خودكشي در 13 ايالت اين كشور، الكل وجود داشته و بررسي ها نشان مي دهد 4/16درصد از آنان نيز مواد مخدر مصرف كرده اند.
اين مطالعه نشان مي دهد عواقب سوء مصرف مواد، از جمله الكل، بسيار جدي تر و پردامنه تر از آن است كه تصور مي شد. چرا كه مي تواند با اثر گذاشتن بر سلامت روان افراد، به ويژه جوانان، امكان حيات را از آنان بگيرد. بر اساس برآوردهاي انجام شده در آمريكا سالانه بيش از 31هزار خودكشي منجر به مرگ اتفاق مي افتد و خودكشي چهارمين عامل مرگ افراد 10 تا 64 ساله محسوب مي شود.