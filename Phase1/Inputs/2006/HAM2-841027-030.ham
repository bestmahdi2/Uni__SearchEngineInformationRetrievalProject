اصل مطلب
در حفظ ظاهر و عقل معاش فرمايد
ابوالفضل زرويي نصرآباد
در مديريت اي پسر، مي كوش
كه نيفتي به عجز و جوش و خروش
گر تو باشي شريف و وارسته
دهن عيبجو شود بسته
اين كه آلوده اي تو يا طاهر
داوري مي كنند از ظاهر
مي شوي متهم به دزدي و ننگ
گر بپوشي لباس شيك و قشنگ
كه خريدي تو از كجا؟ با چي؟
كت و شلوار و كفش ورساچي
گفت و گو پشت آن مدير، پره
كه لباسش كريستين ديوره
نزني عطر و ادكلن هم جز
عطر گل يا نهايتا تي رز
شرط زهد است، همچون سجاده
كت و شلوار از مد افتاده
جاي اين كارهاي موجب شك
باغ و ويلا بساز در شمشك
پول را بايد آدمي ببرد
دفتر و خانه در دبي بخرد
كيف دارد كه پول در سوئيس
باشد و خانه تو در پاريس
اي بسا پاره پوش بد منظر
كه طلب دارد از امير قطر
وي بسا شيك پوش خوش دك و پز
كه مرتب مي آورد هي بز
مي شود باعث بلا، اين هم
مدل و نام و شكل ماشين هم
گرچه ماشين خدمتي، لگن است
مانع نيش و طعن مرد و زن است
بر تويوتاي خود سوار نشو
اي پسر، با لگن بيا و برو
تازه اين طور، بيمه خواهي بود
بي خيال جريمه خواهي بود
مي شوند از تو مرد و زن ممنون
چشم شان هم نمي زند بيرون!