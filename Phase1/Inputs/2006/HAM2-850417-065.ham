نگاهي به اصول برنامه ريزي صحيح ويژه فصل تابستان
هفته هاي داغ و دوست داشتني
مدتهاست تابستان را آغاز كرده اند؛ تابستاني كه آنها را حداقل براي 13 هفته دور از درس و مدرسه نگاه داشته و به آنها اجازه مي دهد تا خستگي يك سال هيجان و استرس و كار و تلاش را از تن به در كنند، اما اين در صورتي است كه بي برنامگي آنها را كسل و افسرده نكند.
اگر چه ديده شده كودكان مي توانند حداقل دو هفته آغازين فصل تابستان را با سرگرمي هايي كه خود آنها را برنامه ريزي مي كنند، سرگرم باشند، اما با سپري شدن اين مدت، گله و شكايت از بي برنامگي  آغاز مي شود و والدين براي رفع مشكل شيوه هاي مختلفي را برمي گزينند؛ اما روانشناسان توصيه مي كنند در طول فصل تابستان حداكثر دو كلاس آموزشي(مثلا زبان دوم و شنا)براي كودكان كافي است و بقيه اوقات فراغت آنها بايد با برنامه ريزي صحيح به تفريح و سرگرمي اختصاص يابد.
شروع يك فصل با كودك
هر چند برنامه ريزي منظم آموزشي - تفريحي در فصل تابستان ضرورتي انكارناپذير بوده و والدين موظفند تا با برنامه ريزي صحيح اوقات فراغت فرزندشان را پركنند، اما اين نكته را نيز نبايد از نظر دور داشت كه كودكان دوست دارند ساعت هايي را دور از هر برنامه منظم آموزشي گذرانده و به تفريح و بازي، به معناي واقعي آن بپردازند.
كودكان و نوجوانان دوست دارند به روياهاي كودكي خود واقعيت بخشند و مدتي را با روياهاي كودكي شان زندگي كرده و خلوت كنند؛ كه اگر اين نياز ناديده گرفته شود، اختلالات شخصيتي يكي از كوچك ترين ضررهاي آن است.
بنابراين والدين در برنامه ريزي خود بايد به اين نكات توجه كنند:
- علاقه كودك
- برنامه ريزي صحيح و منطقي و به دور از شتابزدگي كه حاصلي جز خستگي و كلافگي كودك ندارد.
- اختصاص زماني خاص، كه كودك به دور از هر تنش و هيجاني به بازي و سرگرمي مورد علاقه اش بپردازد.
چه بايد كرد؟
پژوهشگران «مركز مطالعات و برنامه ريزي درسي دانشگاه آكسفورد» نكاتي را به عنوان پيشنهادهايي ساده و كارا براي برنامه ريزي اوقات فراغت كودكان به والدين به اين شرح ارايه مي كنند؛
- ورزش هاي ساده و سرگرم كننده: رفتن به پارك، يكي از بهترين و ساده ترين گزينه ها است. همراه بردن توپ، اسكيت، بدمينتون و بسياري ديگر از وسايل بازي ساده و در دسترس، نه تنها كودك را براي مدت بيشتري سرگرم مي كند، بلكه در حين بازي، كودك را به تحرك وامي دارد. بهتر است كودك را همراه با دوستانش به پارك ببريد. برگزاري مسابقه هاي دوستانه بين آنها، كودكان را تشويق كرده و آنها را به حضور و بازي در پارك علاقه مند مي كند.
- خريد كردن: برنامه خريد - خريدهاي تفريحي مثلا خريد مايحتاج منزل - را طوري تنظيم كنيد كه فرزندتان را نيز همراه تان ببريد. خريد كردن نوعي درس عملي براي او است چرا كه نكاتي چون، نحوه انتخاب كالاها، قيمت كالاها، نوع و جنس آنها، كمك كردن و... را مي آموزد؛ از طرفي حس استقلال كودك را تقويت مي كند چرا كه اجازه پيدا مي كند تا كالاهايي را به خواست خود انتخاب كند. بهتر است پيش از بيرون رفتن از منزل براي خريد، فهرستي از لوازم مورد نياز را همراه با كودك تهيه كنيد تا در هنگام خريد كلافگي شما، كودك را نيز كلافه نكند.
- خانه عروسكي:  كودكان علاقه ويژه اي به درست كردن «خانه» با وسايل ساده اي چون ملحفه، چادر و صندلي هاي منزل دارند. به او كمك كنيد تا در مكاني مناسب با همين وسايل خانه درست كند. كودكان با ساختن اين خانه عروسكي و بازي كردن در آن، زندگي را تجربه مي كنند، به ويژه اگر به صورت گروهي به اين بازي بپردازند.
- نمايش عروسكي: بي ترديد كودكان به عروسك ها و وسايل بازي شان علاقه اي ويژه دارند تا حدي كه بسياري از كودكان به آنها جان بخشيده و براي آنها مشخصاتي چون نام، نام خانوادگي(اغلب هم نام خود)،  محل تولد و.. در نظر مي گيرند. از اين علاقه مي توان به راحتي استفاده كرد و با تصور كردن داستاني كوتاه و مفرح، نمايش عروسكي اجرا كرد؛ حتي براي مدت كوتاهي چون يك ربع ساعت.
مي توان با در نظر گرفتن بخش هاي جنبي چون فروش بليت(فقط به صورت نمادين و نه با پول)راه اندازي بوفه، دعوت از دوستان براي تماشاي نمايش و... نه تنها به اين بازي زيبا رونق، بلكه كودك را با «تئاتر» و مهارت هايي چون تصوير و تجسم داستان، نوشتن آن، بازي كردن، تجربه كسي ديگر بودن و... آشنا كرد.
- كتاب و مطالعه: به همراه فرزندتان به كتابفروشي برويد و به انتخاب او تعدادي كتاب برايش بخريد، براي خودتان نيز كتاب بخريد، بعد از ظهر يا صبح، در زماني مشخص، بدون اين كه كودك را مجبور به خواندن كرده و يا توضيحي درباره كارتان بدهيد، شروع به مطالعه كتاب كنيد. اين رفتار شما كودك را به مطالعه علاقه مند مي كند.
مي توانيد از روزنامه ها و مجله هاي مناسب كودك نيز به جاي كتاب استفاده كنيد؛ اين شروع خوبي است اما يادمان باشد كه هيچ لذتي، برتر از لذت مطالعه كتاب نيست.
- كلاس ورزش: در طول تابستان، آموزش فقط يك مهارت ورزشي كافي است. بهترين ورزش اين فصل نيز شنا است. اين ورزش نه تنها ورزشي مفرح و شاد است، بلكه به عنوان يك ورزش مهارت هاي ذهني - جسمي كودكان را نيز هماهنگ كرده و تقويت مي كند. سعي كنيد كلاس ها پيش از ظهر باشد تا كودك پس از ورزش و صرف ناهار، استراحت كند.
- تفريح هاي علمي: بازديد از موزه، رفتن به سينما و تئاتر(ويژه كودكان)، مراكز تفريحي كه كودك در حين تفريح نكاتي را نيز مي آموزد، يكي از بهترين گزينه ها است. اين تفريح اگر به صورت گروهي انجام شود، نتيجه بهتري دارد.
- سرگرمي هاي آموزشي: ساختن پازل، انواع بازي هاي مسابقه اي، ساخت كاردستي و... از ديگر سرگرمي هاي علمي - تفريحي مناسب براي كودكان است.
- كلاس هاي آموزشي: انتخاب فقط يك كلاس آموزشي مانند زبان دوم و يا كلاس هاي هنري چون موسيقي، نقاشي و طراحي، خطاطي و.. كافي است. كودك بايد فرصتي براي فراگيري و باز پس دادن آموخته ها همراه با بازي و سرگرمي داشته باشد. بنابراين فقط به يك كلاس آموزشي بسنده كنيم.
و در پايان، روانشناسان معتقدند كمك گرفتن از والدين با تجربه، يكي از شيوه هاي مطمئن برنامه ريزي صحيح است؛ والديني كه فرزنداني موفق دارند، بهترين الگوها براي برنامه ريزي هستند. از طرفي فصل تابستان نه تنها فصل فراغت از درس و مدرسه است، بلكه فصل فراغت از هيجان و استرس آموزش و پاسخگويي است.
همان قدر كه اجازه نمي دهيم وقت و عمر فرزندمان به بطالت بگذرد، اجازه ندهيم برنامه ريزي هاي ما كودك را هيجان زده، خسته و عصبي كرده و او با ذهني خسته و جسمي كوفته از تلاش بي وقفه و بيهوده، سال تحصيلي آينده را آغاز كند و از تابستان خاطره خوشي براي بازگو كردن به دوستانش نداشته باشد... موفق باشيد.
منبع: بي بي سي
ترجمه: مهتاب صفرزاده خسروشاهي