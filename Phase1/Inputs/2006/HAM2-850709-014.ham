سه فضاي حركت جديد در بورس تهران
گروه بورس- هفته اول پاييز صحنه شكل گيري سه فضاي حركت جديد در بورس تهران بوده است.
به گزارش همشهري، از اول مهرماه به اين سو شركت هاي ساختماني نظير ساختمان ايران، آبادگران و ساختمان اصفهان نخستين صحنه بازي را در تالارهاي مبادلات سهام شكل داده اند. در اين ميان قيمت سهام ساختمان ايران 2/8 درصد، آبادگران 1/7 درصد و ساختمان اصفهان 3/6 درصد افزايش يافته، در اين مدت تعداد خريداران سهام سه شركت يادشده به مرز 500 نفر رسيده كه از عمق به نسبت مناسب بازار سهام اين شركت ها حكايت دارد.
اما در دومين صحنه بازي سهام، تكين كو و گاز لوله پس از دو سال بار ديگر مورد توجه قرار گرفته اند. اين دو شركت كوچك كه از زيرمجموعه هاي سرمايه گذاري پتروشيمي به حساب مي آيند پس از مدت ها ركود در آغاز پاييز رشد قيمت هاي 5 تا 7 درصدي را تجربه كرده اند.
تعداد خريداران سهام تكين كو و گاز لوله در 7 روز گذشته حداكثر 90 نفر بوده، اين تعداد در مجموع دو هزار ميليارد ريال از نقدينگي شان را براي خريد سهام دو شركت ياد شده پرداخته اند. اما در سومين صحنه اوج گيري دوباره سهام صدرا جالب توجه مي نمايد. سهام صدرا در زمستان 82 به طور كامل به بخش خصوصي واگذار شد اما از آن پس نزول ارزش سهام اين شركت پي درپي ادامه داشته، اين سقوط سهام، سرمايه گذاري بانك ملي دارنده 25 درصد سهام صدرا را هم به زير كشيد. حالا بار ديگر سهام صدرا صعودي شده به طوري كه در هفته اول پاييز قيمت سهام اين شركت 2/8 درصد بالا رفته و 700 نفر سهام آن را خريده اند ضمن اين كه 900 نفر ديگر در صف خريد ايستاده اند. نكته جالب توجه آن كه رشد قيمت سهام صدرا در حالي روي مي دهد كه مديرعامل اين شركت از دلايل و رشد اخير ابراز بي اطلاعي مي كند.