اسماعيل هنيّه به عنوان نخست وزير فلسطين معرفي شد
گروه سياسي خارجي: جنبش حماس به عنوان پيروز انتخابات پارلماني فلسطين، ديروز رسماً اسماعيل هنيه را به عنوان نامزد پست نخست وزيري تشكيلات خودگردان فلسطين اعلام كرد.
اعلام اين خبر با واكنش تند اسراييل مواجه شد. كابينه اين رژيم ديروز به اتفاق آرا با اعلام تحريم هايي عليه تشكيلات خودگردان فلسطين به سمت تشكيل دولتي به رهبري حماس موافقت كرد.
سخنگوي رژيم صهيونيستي نيز اظهارداشت: تا زماني كه حماس از خشونت دست بر ندارد و به توافقنامه هاي قبلي عمل نكند و همچنين اسراييل را به رسميت نشناسد، اسراييل هم تشكيلات خودگردان را دشمن خود مي داند.
رعنان گيسين گفت: شرط هاي اسراييل قابل بحث نيست. همچنين اين مسئله به آتش بس كوتاه يا بلندمدت بستگي ندارد. اگر حماس چه الان و چه 20 سال ديگر بخواهد با اسراييل وارد مذاكره شود، بايد شروط اعلام شده را بپذيرد.
ايهود اولمرت كفيل نخست وزيري رژيم صهيونيستي نيز امروز گفت: پس از آنكه جنبش اسلامي حماس رهبري تشكيلات خودگردان فلسطيني را به عهده بگيرد، اين تشكيلات به موجوديتي تروريستي بدل خواهد شد.
درپي معرفي هنيه به عنوان نخست وزير فلسطين وي بر وجود اختلاف نظرهاي سياسي بين جنبش حماس و عباس تاكيد كرد.
هنيه در واكنش به اظهارات محمود عباس(ابومازن)رئيس تشكيلات خودگردان در جلسه شوراي قانون گذاري فلسطين مبني بر انتخاب شيوه مذاكرات به عنوان انتخاب استراتژيك براي حل بحران بين فلسطين و اسرائيل تأكيد كرد: دولت آينده فلسطين بر تعهداتش درخصوص حمايت از تعدد سياسي، حقوق بشر، پايان بخشيدن به بحران ها و حمايت از اقشار عامه مردم فلسطين پايبند است.وي افزود: محور اختلافات ما با سخنان رئيس دولت فلسطين در نقطه نظر سياسي است كه ابومازن معتقد است راه حل سياسي انجام مذاكرات با اسرائيل، استفاده از شيوه هاي مسالمت آميز و ديدار با اسرائيلي ها است كه ما كاملا با اين راه حل مخالف هستيم.
به گزارش ايسنا به نقل از خبرگزاري كويت وي خاطرنشان كرد:   راه حل مذاكرات تفاهم آميز كه در جهت حفظ وحدت مردم فلسطين و منافع آنها صورت گيرد، راه را براي دخالت هاي اسرائيل و يا گروه هاي خارجي در امور فلسطين مي بندد.
هنيه مجدداً بر اهميت سازماندهي سازمان آزاديبخش فلسطين و موافقت حماس با اين امر تأكيد كرد.
اين مقام برجسته حماس درخصوص تشكيل دولت آينده فلسطين اظهار داشت:  حماس خواهان تشكيل يك دولت متحد ملي است و مذاكرات با احزاب و گروه هاي سياسي فلسطين را جهت تشكيل چنين دولتي آغاز خواهد كرد.