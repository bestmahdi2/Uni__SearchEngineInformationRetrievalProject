پيشخوان
عرب نيوز
اين روزنامه تصميم كابينه كويت براي بررسي فرآيندهاي قانون معاف كردن شيخ  سعدالعبدالله الصباح از قدرت را براي صفحه اول خود برگزيده است. شوراي وزراي كويت تصميم گرفت فرآيندهاي قانوني را در اين خصوص كه در بند 3 قانون حكومت موروثي در سال 1964 آمده است آغاز كند. در اين بند فرآيندهاي قانوني معاف كردن امير كشور به دليل مشكلات سلامتي آمده است. اين اقدام به دليل بيماري امير جديد كويت انجام شد.



ساندي
اين روزنامه چاپ تورنتوي كانادا به انتخابات رياست جمهوري روز دوشنبه اين كشور پرداخته است. پل مارتين 67 ساله، نخست وزير كانادا كمي پيش از انتخابات رهبر محافظه كاران را متهم كرد كه به يك مدل از راستگرايان آمريكايي تبديل شده است. به هر حال مردم در شرايطي به پاي صندوق هاي رأي رفته اند كه نظرسنجي ها از پيروزي محافظه كاران و نامزد آنها استفن هارپر حكايت دارند.



لوژورنال دوديمانش
اين روزنامه فرانسوي زبان چاپ يكشنبه، عكس اول خود را به مرگ نهنگ سرگرداني در قلب شهر لندن اختصاص داده است. اين نهنگ راه گم كرده كه از رود تايمز در مركز شهر لندن سر درآورده بود پس از دو روز سرگرداني در رودخانه و به رغم تلاش هاي بسيار مسئولان براي بازگرداندن او به دريا جان باخت. اين نهنگ هفت تني از نوع نوك قيفي شمالي بود و شش متر طول داشت.



لومتن
اين روزنامه چاپ لوزان سوئيس به حملات مسلحانه اخير در بخش هايي از منطقه موسوم به نرماندي اشاره كرده است. يك بانك، يك نانوايي و يك كافه ديگر هم قرباني حملاتي شده اند كه طي چند روز گذشته منطقه را فراگرفته بود.
هم اكنون مردم به شدت به اين امر معترض هستند و از نبود امكانات و به ويژه عملكرد نامناسب پليس شكايت دارند. خبر بعدي نيز به كسب مدال نقره استفان لامبيل در مسابقات پاتيناژ اختصاص دارد.