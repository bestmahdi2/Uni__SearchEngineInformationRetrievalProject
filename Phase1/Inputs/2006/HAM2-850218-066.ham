آزادي استاد آهنگساز پس از 70 روز بازداشت
گروه حوادث: استاد آهنگسازي كه متهم به قتل يك دختر جوان بود، با به بن بست رسيدن تحقيقات كارآگاهان پليس به دستور بازپرس پرونده پس از 70 روز آزاد شد.
به گزارش همشهري، اين معلم موسيقي كه تنها مظنون پرونده قتل دانشجوي گرافيك به نام اعظم است، صبح ديروز با دستور بازپرس اصغرزاده در حالي آزاد شد كه تلاش كارآگاهان جنايي تهران بعد از 70 روز بازجويي و تحقيق از وي بي نتيجه مانده بود.
دانشجوي گرافيك آذرماه گذشته بر اثر وارد آوردن سه ضربه چاقو به پهلوي راستش در بيمارستان تهرانپارس جان باخته بود و استاد آهنگساز به عنوان مظنون اصلي قتل وي دستگير و تحت بازجويي قرار گرفت، اما با توجه به اينكه در تمام مدت بازجويي منكر هرگونه جنايت بود و كارآگاهان نيز مداركي در مورد دخالت او در جنايت پيدا نكردند، وي روز گذشته به دستور بازپرس دادسراي جنايي آزاد شد.