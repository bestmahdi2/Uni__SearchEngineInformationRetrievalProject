يادداشت
حاكميت بر قلب جهان
دكتر مهدي مطهرنيا - عضو هيأت علمي دانشگاه
توسيديد در اثر كم نظيرش «تاريخ جنگ پلوپونزي» با استفاده از بازآفريني عالمانه جنگ هاي اسپارت و آتن بر اين عقيده تأكيد مي ورزد كه: «خدايان اثري در فرايند تاريخ ندارند، بلكه جريان تاريخ را طبيعت انساني و مخصوصاً اشتياق به قدرت - و گاهي تصادف - معين مي كند.»
شايد اين بيان توسيديد، بسيار خشك بنمايد؛ ولي بايد قبول كنيم كه اگرچه تمام هستي در ظل فرمان الهي است؛ اما در چارچوب اراده الهي اين انسان و طبيعت انساني است كه سازنده تاريخ است؛ اين معنا را در مفهوم «پراكسيس» ماركس هم به گونه اي ديگر مي توان يافت آنجا كه مي گويد: تاريخ محصول كار بشر است. اين معنا را كه مرور مي كنيم؛ كشتار انسان هاي بيگناه در «بحران لبنان»، را نه خواست الهي، بلكه نمايانگر طبيعت قدرت طلب آدم هايي مي يابيم كه در عرصه رقابت بين المللي بر سر قدرت، هزينه مي شوند.
آنچه كه امروز «اسرائيل» خوانده مي شود «حرمسراي قدرت» است. صهيونيسم بين المللي امروز نماينده قدرت اقتصادي اي است كه در مرزهاي تحميلي اسراييل محدود نمي شود. اسرائيل، «ستاد نظامي و امنيتي» سرمايه داري جهاني است. من با سرمايه داري در معناي اصيل آن مخالف نيستم؛ اما با سرمايه داري سلطه مدار منحرفي كه از آغاز تاريخ با انحراف در آيين موسي كليم الله؛ «اشتياق به قدرت» را در كالبد «دين» به «انحصار اقتصادي» پيوند زد؛ مخالفم.
ماجراي لبنان و فلسطين امروز با حدود پنجاه سال گذشته از اين نظر تفاوت ندارد؛ اما از اين رو كه در آستانه «يالتا2» و تقسيم قدرت بين المللي قرار داريم متفاوت است. حزب الله لبنان در يك سو، و ارتش رژيم صهيونيستي از سوي ديگر، خط مقدم برخورد بين المللي برسر قدرتند. درحالي كه هشت قدرت صنعتي جهان در سنت پطرزبورگ جمع شده اند و رؤساي جمهوري دو قدرت بزرگ نظامي جهاني در كاخ كنستانتين در شهرك «استرلنا» واقع در حومه اين شهر به گفت وگوي دوستانه مشغولند؛ رقابت اصلي ميان اين قدرت هاي بزرگ در فلسطين و لبنان در حال انجام است. سران با يكديگر جلسه دارند و ابدان با يكديگر درحال ستيزش اند؛ درحالي كه صحنه اصلي نبرد آنها در خاورميانه است و هركدام به قدر همتشان در آن درگيرند و آنچه كه اين نبرد را به تراژدي تبديل مي سازد چيزي جز قتل عام انسان هاي آزاده نيست.
امروزه صهيونيست هاي آمريكايي هستند كه «صهيونيست هاي آسيايي» مقيم در پادگان نظامي - امنيتي سرمايه دار سلطه مدار را به جنگي فرستاده اند كه هدفش در لايه زيرين؛ در انفعال قراردادن رقباي بين المللي و تضعيف مقاومت هاي منطقه اي است. بسيار ساده لوحانه است كه فكر كنيم اين حمله به دليل گروگان گرفتن جعلان شاليت رخ داده باشد و از قبل برنامه ريزي نشده باشد و بسيار ساده لوحانه تر آن كه فكر كنيم ابعاد و پيامدهاي شديد حاصل از آن تنها به محدوده لبنان و رژيم صهيونيستي؛ محدود مي شود. خاورميانه «جغرافياي هدف استراتژيك» آمريكا در نظم نوين جهاني است.
به همين دليل جنگ كنوني اگرچه در لايه زيرين خود نمايانگر برخورد حزب الله با رژيم صهيونيستي است؛ اما در لايه مياني، برخورد قدرت هاي مستقل منطقه با آمريكا و در لايه دروني تر آن رقابت سخت قدرت هاي بزرگي را حمل مي كند كه چندي پيش در سنت پطرزبورگ گردهم آمدند و حتي در قالب متحدين غربي با ادبياتي هماهنگ سخن گفتند.اين تنها حزب الله است كه در اين ميان مردانه ايستاده است و چون خاري در چشم اين جريان قدرت؛ فرو رفته است. بايد مراقب بود كه در كجاي اين منطقه مهم قرار است اتفاقاتي تأثيرگذار در شكل گيري يالتاي 2 رخ دهد! آمريكايي ها عادت دارند نارنجك شان را در اين منطقه مي اندازند ولي از جاي ديگر حمله مي كنند.