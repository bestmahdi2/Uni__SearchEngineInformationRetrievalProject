آسيب شناسي فقدان فضاي گرم در خانواده هاي شهري
زمستان عاطفي
جواد ابراهيمي
آيا تا به حال به فرآيند و چگونگي ارتباطتان با ديگران و به ويژه اعضاي خانواده تان دقت كرده ايد؟
ارتباط را فرآيند انتقال پيام گويند. اين فرآيند داراي سه جزء مي باشد.
- فرستنده پيام يا كسي كه پيامي را مي فرستد، پيام يا موضوعي كه فرستنده قصد انتقال آن را دارد و گيرنده يا كسي كه پيام به او منتقل مي شود. ارتباط مي تواند يك طرفه يا دوطرفه باشد. در ارتباط يك طرفه پيام از فرستنده به گيرنده منتقل مي شود، اما واكنشي از سوي گيرنده به فرستنده منتقل نمي شود. اما در ارتباط دو طرفه فرستنده پيامي را منتقل مي كند و گيرنده واكنشي را در قبال دريافت پيام به فرستنده مي فرستد.
تبادل يا ارتباط مي تواند كلامي، غيركلامي و يا هر دو باشد. در ارتباط كلامي موضوع يا پيام به صورت گفتاري منتقل شده و در ارتباط غيركلامي پيام از طريق حركات، ژست ها، ايماء و اشاره ها منتقل مي شود. ارتباط در خانواده برخلاف برخي ارتباط ها يك طرفه نبوده بلكه يك تبادل دو جانبه يا چند جانبه است. اعضاي خانواده در محيطي كه با هم زندگي مي كنند دائماً پيام هايي را رد و بدل مي كنند و به دنبال آن واكنشي و بازخوردي(كلامي يا غير كلامي)را دريافت مي كنند.
ارتباط در خانواده يكي از شاخصه هاي اساسي و مهم خانواده است كه مي تواند با توجه به انجام درست يا نادرست آن شاخصه  اي مثبت يا منفي براي خانواده تلقي شود.ارتباطات بين اعضاي خانواده به قدري داراي اهميت است كه بعضي از صاحبنظران عرصه خانواده درماني مانند ويرجينيا ستير سالم و ناسالم بودن خانواده ها را بر مبناي ارتباطات آنها مورد ارزيابي قرار مي  دهند. آنها در مصاحبه با هزاران خانواده و بررسي مشكلات آنها به اين نتيجه رسيده اند كه در خانواده هاي بالنده و سالم، نحوه برقراري ارتباط و پيام به خوبي ياد گرفته شده و الگوهاي ارتباطي سالمي را تشكيل مي دهند. خانواده هاي سالم و بالنده داراي ويژگي هايي چون؛ نشاط، سرزندگي، محبت، علاقه، حضور قلب و روح، قدرت ريسك كردن، برخورداري از حقوق، ارزش قائل شدن براي يكديگر، چهره هايي آرام، گشاده و مهربان، با ويژگي هاي دوست نه با ويژگي هاي ارباب، بذله گويي و... مي باشند. در حالي كه در خانواده هاي آشفته اين ويژگي ها به چشم مي خورد: محيط يخ زده و سرد، جو منفي، فضاي بيش از حد مؤدبانه، بي حوصلگي، گفتارهاي با رمز و راز و پوشيده، قيافه هاي غمگين، ارتباطات مبهم و...
در ارتباط سالم و مشخص، فرستنده پيامي را به روشني و وضوح به گيرنده مي فرستد و گيرنده نيز با دقت تمام پيام را گرفته و در صورت اطمينان از درك و فهم پيام واكنشي متناسب با آن از خود بروز مي  دهد. امروزه ارتباطات درون خانواده به دلايل بسياري از جمله هجوم تكنولوژي به حريم خانواده ها، مشكلات زندگي، عدم آگاهي از ارتباط صحيح و...دچار اختلال شده است. چرا كه خانواده ها فراموش كرده اند براي چه و چگونه به وجود آمده اند، از ياد برده اند كه ازدواج آنها گذشته از موفق يا ناموفق بودن بر پايه تعامل و ارتباط آنها شكل گرفته و دوام يافته است. تعامل پايه و اساس يك خانواده و ارتباط مبنا و زيربنايي تعاملات مي باشد پس به ياد داشته باشيد كه فرآيند ارتباط شما يعني نحوه انتقال پيام و بازخورد آن،  تعاملات شما را شكل مي دهد. در صورتي كه اين فرايند يك فرايند درست و كامل نباشد مطمئناً تعاملات شما هم دچار مشكل خواهد شد و در صورتي كه تعاملات شما دچار خلل شود، كل نظام خانواده شما را تهديد خواهد كرد. بسياري از افراد ارتباط با ديگران را امري عادي پنداشته و به فرآيند آن هيچ گونه توجهي نمي كنند. آگاهي افراد از نحوه ارتباطشان با اعضاي خانواده و ديگران به آنها كمك خواهد كرد تا متوجه اشتباهات و غفلت هاي ارتباطي خود شده و در بهبود آن بكوشند. امري كه موجب خواهد شد تا از بسياري از مشكلات خانوادگي آنها جلوگيري  كند. مشكلاتي كه به تحقيق ثابت شده ناشي از الگوهاي ارتباطي نادرست درون خانواده است.