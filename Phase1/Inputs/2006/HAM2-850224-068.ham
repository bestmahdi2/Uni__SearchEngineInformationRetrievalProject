اولين همايش ملي مديريت و رهبري سازماني
گروه علمي فرهنگي- علي اصغر محمدي: اولين همايش ملي مديريت و رهبري سازماني، با هدف بررسي، شناخت و به كارگيري الگوها و تجارب موفق رهبران و مديران سازمان ها در سطح جهاني و ملي، با همكاري دانشگاه هاي تهران، شهيد بهشتي، صنعتي شريف، علامه طباطبايي، آزاد اسلامي، استادان و پيشكسوتان و مديران سازمان مديريت مديريت و برنامه ريزي كشور و ساير سازمان ها، طي روزهاي پنجم و ششم تيرماه امسال در تهران برگزار مي شود.
به گزارش همشهري، آراء، افكار، نظريه ها و ديدگاه هاي رهبري سازماني، رهبري در موقعيت هاي خاص و تجارب رهبري در سازمان ها و شركت هاي موفق و پيشرو، سه محور اصلي اين همايش است. تاكنون بيش از 65مقاله به دبيرخانه همايش رسيده كه مقالات برگزيده به صورت كتاب منتشر مي شود و به نويسندگان آنها نيز جوايز ويژه اي اهدا خواهد شد.
همچنين در اين همايش دوروزه علاوه بر سخنراني استادان داخلي و خارجي و ارائه گزارش هاي نظري و تجربي، سه كارگاه آموزشي رهبري سازماني براي سازگاري با جهاني شدن(ارتقاي كيفيت و استاندارد سازي)، رهبري كارآفرينان، دانشگران، پژوهشگران و سناريوسازي در مديريت و رهبري، برگزار خواهد شد.
در حاشيه برگزاري همايش مديريت و رهبري سازماني، نمايشگاه ارائه عملكرد و نتايج رهبري توانمند سازماني داير مي شود تا سازمان ها، مؤسسات و شركت هاي موفق، حاصل تجربيات خود را در زمينه هاي تحول سازماني، اصلاح اداري، توانايي هاي مديريتي، مشاوره آموزش و خدمات مديريت و نيز تجهيزات و نرم افزارهاي مربوطه ارائه كنند. علاقه مندان مي توانند براي دريافت اطلاعات بيشتر به نشاني سايت دبيرخانه همايش www.iicic.com مراجعه كنند.