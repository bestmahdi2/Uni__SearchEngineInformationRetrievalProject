اعتدال در عبادت
بخش دوازدهم
پيامبر گرامي اسلام، همان طور كه با غرق شدن در شهوات حيواني مبارزه مي كرد، با رهبانيت نيز سر ستيز داشت و كساني را كه مي خواستند همه وقت خود را در نماز و روزه صرف كنند و به كارهاي زندگي بي اعتنايي نمايند، مانع شده مي فرمود: «بدن شما و زن و فرزند و يارانتان همگي حقوقي بر شما دارند و بايد آنها را رعايت كنيد.»
عثمان بن مظعون كه از ياران پيامبر اسلام(ص)و از مسلمانان فداكار بود، روزي همسرش خدمت رسول اكرم(ص)آمد و به عرض رسانيد كه شوهرم عثمان مدتي است از كار و زندگي دست كشيده و كمر به عبادت خدا بسته است. او تمام روزها روزه مي گيرد و تمام شب ها را به نماز و عبادت مي گذراند.
رسول اكرم(ص)كه همواره درس اعتدال و ميانه روي به مردم مي داد و با هرگونه افراط و تفريط مبارزه مي كرد، از شنيدن اين خبر غضبناك شد و بلافاصله به جايگاهي كه عثمان براي عبادت انتخاب كرده بود آمد. عثمان مشغول نماز بود، وقتي رسول خدا(ص)را ديد زود نماز را به پايان رسانيد و در پيشگاه حضرت عرض ادب كرد. پيامبر(ص)به او فرمود: اي عثمان! خداوند در آئين من رهبانيت و ترك دنيا را مقرر نفرموده، بلكه مرا با ديني پاك و آسان و گشاده مبعوث كرده است. من كه پيامبر شما هستم هم روزه مي گيرم، هم نماز مي خوانم، هم به زن و زندگي خود مي رسم. كسي كه آئين مرا دوست دارد، بايد روش هاي مرا سرمشق خود قرار دهد و يكي از روش هاي من ازدواج و تشكيل خانواده و توجه به زن و زندگي است.
مي فرمود: اسلام آئيني است متين و محكم و در انجام دستورات آن با متانت قدم برداريد و عبادت خداوند را(در اثر زياده روي)بر بندگان خدا خسته كننده و ملال آور جلوه ندهيد و اگر چنين كنيد، مانند شترسوار شتاباني خواهيد بود كه راه را به پايان نرساند و شتر را هم از پا بيندازد.
اميرالمؤمنين علي(ع)نيز ضمن وصاياي خود هنگام وفات به فرزندش فرمود: پسرم در امور زندگي خود ميانه رو باش و در عبادت خدا نيز روش اعتدال پيشه كن، به طوري كه بتواني آن را هميشه ادامه دهي. در يكي از سفرها كه بعضي از اصحاب، كج فهمي كرده و روزه دار بودند، از شدت گرما هريك به گوشه اي افتاده و از حال رفتند. سايرين به نصب چادرها و سيراب نمودن چارپايان و خدمات ديگر مي كوشيدند، رسول اكرم(ص)فرمود: همه اجر و ثواب متعلق به كساني است كه اين كارها را انجام مي دهند.
دعا و نيايش
رسول اكرم(ص)درباره دعا بسيار سفارش مي فرمود و آن را «مغز عبادت» مي دانست. در بيان نقش و اهميت دعا فرمود: «دعا سلاح مؤمن و ستون دين و نور آسمان ها و زمين است». بدانيد كه قضا را جز دعا برنمي گرداند فرمود: «خدا را بخوانيد و به اجابت دعاي خود يقين داشته باشيد و بدانيد كه خداوند دعا را از قلب غافل بي خبر نمي پذيرد.»
مي فرمود: «هنگام حاجتمندي نزد خدا لابه كنيد و در گرفتاري ها به او پناه بريد، در نزد او زاري كرده و دعا نمائيد، زيرا دعا مغز عبادت است و مؤمني نيست كه خدا را بخواند، جز اين كه دعايش مستجاب مي شود. منتهي گاهي اثر استجابت دعاي او در دنيا به ظهور مي رسد و گاهي در آخرت و گاهي به اندازه دعائي كه كرده، گناهانش جبران مي شود. اين ها همه درصورتي است كه مورد درخواستش گناه نباشد.»
پيامبر اكرم(ص)فرمود: خداوند به يكي از پيغمبران چنين وحي كرد: «به عزت و جلالم سوگند هركس به غير من اميدوار شود، نااميدش خواهم كرد و جامه خواري و ذلت بين مردم بر او خواهم پوشاند و او را از فضل و گشايش خود به دور خواهم داشت. بنده من هنگام سختي چشم اميد و آرزو به دست ديگري بدوزد، درصورتي كه سختي ها به دست من است و اميدوار به غير من شود، درحالي كه من بي نياز بخشاينده، كليد درهاي بسته به دست من است و در اجابت من به روي كسي كه مرا بخواند، باز است».
از طرف خود آن حضرت و ساير معصومين عليهم السلام توصيه شده است كه در اول و آخر هر دعا صلوات فرستاده شود. چنان كه وقتي يكي از اصحاب امام صادق(ع)به آن حضرت عرض كرد، در قرآن آيه اي است كه مي فرمايد: «ادعوني استجب لكم» ما دعا مي كنيم، ولي اجابت آن را نمي بينيم. حضرت فرمود: آيا گمان مي كني كه خدا خلف وعده كرده؟ گفت: نه. فرمود: پس علت چيست؟ وي گفت: نمي دانم. سپس حضرت فرمود: هركس اوامر خدا را اطاعت نمايد و از راه خودش دعا كند، خداوند دعايش را اجابت مي فرمايد. سئوال كرد راه خودش چيست، پاسخ فرمود: ابتدا خدا را ستايش و تمجيد مي كني و نعمت هاي او را به ياد آورده و خدا را سپاس مي گزاري بعد بر محمد و آل محمد(ص)درود مي فرستي، سپس گناهان خود را ذكر كرده و به آنها اقرار و اعتراف مي كني و از خدا طلب عفو و مغفرت مي نمايي. اين  راه دعاست.
1- سفينةالبحار، ج،2 ص 574
2- بحارالانوار، ج،71 ص 211
3- صحيح مسلم، ج،3 ص 144