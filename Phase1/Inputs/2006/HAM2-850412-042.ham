پيگيري  براي بازپس گيري لوح هاي تاريخي ايران
ايسنا: رئيس سازمان ميراث فرهنگي و گردشگري تأكيد كرد: پيگيري هاي حقوقي درباره  لوح هاي امانت داده شده به دانشگاه شيكاگو انجام شده است و تا بازپس گيري آنها ادامه خواهد داشت.
اسفنديار رحيم مشايي افزود: اين يك رسوايي براي دولت آمريكا در محافل علمي مانند يونسكو است؛ چراكه آنها اين مسأله را نمي توانند قبول كنند. اميدواريم كه با فشارهاي بين المللي، تلاش هاي حقوقي و اقدامات قانوني ايران، اين مسأله هرچه زودتر حل شود و آثار به جمهوري اسلامي ايران بازگردانده شوند.
در دوره پهلوي اول، يك سري از لوح هاي تاريخي با موافقت دولت وقت، براي مطالعه، پژوهش و ترجمه  خطوط به دانشگاه شيكاگو داده شدند، تا آن دانشگاه پس از مطالعه، تحقيق و مشخص شدن نتايج، لوح ها را به ايران برگرداند.
مشايي در ادامه توضيح داد: در آن زمان و پس از دادن اين لوح ها به دانشگاه شيكاگو، براي بازپس گيري شان اقدامي نشد. پس از انقلاب نيز بحث هايي درباره  بازپس گيري اين لوح ها مطرح شد. البته ما با اين مسأله به صورت فعال برخورد و تلاش كرديم تا اين موضوع سياسي و زمينه براي سوء استفاده فراهم نشود.