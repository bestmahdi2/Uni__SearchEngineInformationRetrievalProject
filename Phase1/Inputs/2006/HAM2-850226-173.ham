سازمان تربيت بدني و فدراسيون فوتبال در يك نگاه مشترك
نفرات برگزيده برانكو چگونه انتخاب شدند؟
گروه ورزشي - جهانگير كوثري: تيم ملي فوتبال امشب به تهران بازمي گردد تا خود را آماده دو بازي تداركاتي با كرواسي و بوسني كند. سوئيس استراحتگاه خوبي بود تا برانكو نفرات برتر خود را براي تكميل فهرست نهايي بشناسند. 22 بازيكن اصلي با سه بازيكن ذخيره به آلمان خواهند رفت تا در آخرين روز اگر نيازي احساس شد، برانكو بتواند به آساني عمل جانشيني را انجام دهد. از خط حمله مي توان شروع كرد، خطي كه علي دايي، وحيد هاشميان، رضا عنايتي و آرش برهاني نفرات برانكو را تكميل كرده اند. تراكم نفرات در خط مياني است كه با آسيب ديدگي جباري شرايط تا حدودي تغيير كرده است. فريدون زندي، جواد نكونام، آندرانيك تيموريان سه مرد بخش عقبي خط مياني خواهند بود و در جلوي آنها مهدوي كيا و كريمي بازي خواهند كرد، برانكو قصد دارد در خط حمله تنها از علي دايي به عنوان يك مهاجم بهره ببرد. مهدي رجب زاده، مسعود شجاعي و مهرزاد معدنچي نفرات بعدي در اين خط خواهند بود. يحيي گل محمدي، رحمان رضايي، محمد نصرتي و سهراب بختياري زاده چهار مدافع مياني تيم ملي اند كه گل محمدي و رضايي شانس بازي را به دست آورده اند. نصرتي نفر بعدي دفاع مياني و دفاع چپ ايران است. هادي شكوري، ستار زارع و حسين كعبي نفرات چپ و راست تيم ملي خواهند بود. كعبي جايگاه ثابتي چون زارع دارد. در درون دروازه هنوز ميرزاپور مرد اول دروازه  ماست، وحيد طالب لو و رودباريان هم شرايط آرماني دارند. به دست آوردن فهرست 22نفره از اين تعداد چندان دشوار نخواهد بود، ضمن اينكه هر سه بازيكن ذخيره به آلمان مي روند. شرايط فني تيم هم رضايتبخش است و لژيونرها نيز از دوران بازسازي و مسابقات باشگاه ها مي آيند اما بحث اصلي به شرايط و موقعيت روحي و رواني تيم برمي گردد، وضعيت حساسي كه طرفين بحث و جدل بايد اصولي را در آن رعايت كنند. فدراسيون فوتبال كه مسئوليت اصلي تيم ملي را به عهده دارد بايد توسط رئيس خود موقعيت را براي مسئولان ورزش ترسيم كند، بحث تيم ملي را با جام حذفي از يكديگر جدا كند و متين و منطقي دلايل هر حركتي را بازگو نمايد تا موفقيتي كه تا به امروز نصيب فوتبال شده است خدشه دار نشود. رفتن به جام جهاني موفقيت كمي نيست كه بتوان از كنار آن راحت گذشت. دستاوردهاي فدراسيون غيرقابل انكار است و به دنبال اين حركت مي توان موج مثبتي را به وجود آورد و سازمان تربيت بدني نيز با حمايت گسترده شرايطي فراهم نمايد تا تيم ملي به نمودار بالاتري دست پيدا كند. سازمان ورزش نيز مي تواند كليه خواسته هاي منطقي خود را در جلسات و گفت وگوي مستقيم با رئيس فدراسيون فوتبال طرح نمايد و نتيجه بگيرد. از تقابل و جدل موجود نه فدراسيون فوتبال و نه سازمان تربيت بدني بهره اي نخواهند برد. ميليون ها نفر ايراني در جست وجوي راه هايي براي كمك به فوتبال تلاش مي كنند. اين همه مخارج براي چيست؟ آيا قصد داريم با دست خود تيم ملي را دچار تنش هاي ناخواسته بكنيم؟ چرا، مشكلي كه به آساني با گفت وگو حل مي شود، توسط ديگر كادر فدراسيون و سازمان بايد تبديل به يك معضل بزرگ شود. هماهنگي و همسان نگري سازمان و فوتبال در همين مقطع مي تواند به سود فوتبال و ورزش ما باشد. احساسات خود را كنار بگذاريد و با منطق امروز ورزش تنش هاي موجود را مرتفع نماييد تا از اين ميان سودجويان به خواسته هاي خود دست نيابند. فوتبال ملي ما امروز پتانسيل خوبي براي موفقيت در جام جهاني دارد، آن را دريابيم. از امروز با شعار دوستي و حمايت به استقبال قهرمانان ملي خود برويم و ادبيات گفت وگو را نيز بدانيم و از زبان خود استدلال بياوريم و جو را برآشفته نكنيم.