جهش ويروس آنفلوآنزاي پرندگان براي انتقال به انسان
اتحاديه آفريقا هشدار داد ويروس آنفلوآنزاي مرغي و نوع حاد آن يعني ويروس آنفلوآنزاي فوق حاد پرندگان كه حدود 80 قرباني در آسيا و تركيه بر جاي گذاشته است ممكن است به آفريقا هم سرايت كند، مگر آنكه اقدامات پيشگيرانه اي صورت گيرد.
به گزارش ايسنا خبرگزاري شينهوا گزارش داد: پرندگان مهاجر از شرق اروپا و آسيا كه به سوي آفريقا در حال پرواز هستند، تهديد جدي براي ساكنان اين قاره به همراه دارند. اتحاديه آفريقا همچنين هشدار داد كه در صورت اپيدمي شدن ويروس آنفلوآنزاي فوق حاد پرندگان در اين قاره يك فاجعه انساني در راه خواهد بود.
در همين حال اين گزارش هشدار آميز بر اهميت و ضرورت همكاري و هماهنگي كشورهاي آفريقايي جهت مقابله با اين ويروس مهلك تاكيد كرده است.
روزنامه يواس اي تودي چاپ آمريكا نيزگزارش داد: بر اساس گزارشي كه اخيرا در نشريه معتبر علمي «نيچر» به چاپ رسيده است، جهش هايي در خصوص ويروس آنفلوآنزاي مرغي در يكي از مبتلايان به اين ويروس در تركيه مشاهده شده است كه مي تواند انتقال اين ويروس مهلك از پرندگان به انسان را راحت تر كند.
به گزارش ايسنا اين روزنامه گزارش داد در حال حاضر سازمان بهداشت جهاني در حال بررسي دقيق اين موضوع نگران كننده است با اين حال يك سخنگوي اين سازمان بين المللي گفت كه هنوز خيلي زود است كه بگوييم اين ويروس در حال تغييرات و جهش هاي خطرناك است. همچنين دولت الجزاير نيز 111 ميليون دلار جهت مقابله با اين ويروس مهلك هزينه خواهد كرد.