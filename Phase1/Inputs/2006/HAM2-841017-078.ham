تهران، كرمان، فارس و خراسان رضوي بيشترين رقم را در مصرف  مواد مخدر دارند
ايسنا: رئيس مركز مبارزه با مواد مخدر نيروي انتظامي با اشاره به اين كه متوسط سن اعتياد در كشور30 سال است و اكثر معتادان در گروه سني 25 تا 45 سال قرار دارند، گفت: بيشترين مصرف كنندگان مواد مخدر در كشور به ترتيب استانهاي تهران، كرمان، فارس و خراسان رضوي و كمترين، استانهاي ايلام، يزد و كردستان هستند.
سردار ابويي در همايش «پليس، توسعه و دانشگاه» در اراك گفت: 82 درصد كشفيات مواد مخدر كشور را مربوط به منطقه شرق دانست و گفت: اين ميزان كشفيات در 6 استان شرقي و مابقي در ساير استان هاي كشور صورت مي گيرد.
وي با تأكيد بر اين كه 30 درصد مواد مخدر توليدي افغانستان و پاكستان وارد ايران مي شود، گفت: ميزان توليد مواد مخدر در كشور افغانستان نسبت به سال گذشته سه درصد كاهش يافته است.سردار ابويي تصريح كرد: در ايران طي 9 ماه نخست سال جاري 5/218 تن انواع مواد مخدر كشف شده كه در مقايسه با مدت مشابه سال قبل 5 درصد افزايش داشته است.همچنين ورود مواد مخدر به كشور نسبت به سال گذشته 20 درصد كاهش داشته است.سردار ابويي از كشف 200 تن مواد مخدر در كشور افغانستان طي سال جاري خبر داد و افزود: از اين ميزان، 80 درصد ترياك بوده است.
رئيس مركز مبارزه با مواد مخدر نيروي انتظامي گفت: در 9 ماه نخست سال جاري 340 درگيري با گروههاي مسلح قاچاقچي صورت گرفته است كه طي آن 165 نفر كشته و 586 نفر دستگير شدند.سردار ابويي افزود: متاسفانه به علت غفلتهاي صورت گرفته در اين زمينه،اعتياد و مواد مخدر به تهديدي جدي تبديل شده است و هرچند دشمنان در طول 26 سال طي شده پس از انقلاب اسلامي نتوانسته اند از ناحيه نظامي و چالش هاي ديپلماتيك بر ايران غلبه كنند، اما در صورت غفلت، از ناحيه مواد مخدر به كشور لطمه خواهند زد.