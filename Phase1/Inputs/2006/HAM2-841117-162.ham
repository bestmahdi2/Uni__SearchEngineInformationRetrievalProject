خراسانيها پس از صد سال در كوير نمك
پنج نفر از اعضاي شبكه زيست محيطي كشور طي برنامه «در مسير كاروانها» قسمتي از كوير نمك را پس از يكصد سال مجددا پيمودند.
گروه 5 نفره شبكه زيست محيطي خراسان جنوبي با 3 شتر و 2 شتربان مسير خور، طبس را پس از يكصد سال از پيمايش «سون هدين» سوئدي دوباره شناسايي كردند.اين مسير كه در زمانهاي قديم محل عبور كاروانهاي متعدد بود، امروزه ديگر مورد استفاده قرار نمي گيرد. حركت اين گروه از روستاي عباس آباد در 12 كيلومتري شمال خور و بيابانك آغاز و پس از طي 180 كيلومتردر حلوان، 80 كيلومتري طبس گلشن به پايان رسيد.احمد رونقي دبير شبكه زيست محيطي خراسان جنوبي كه سرپرستي اين گروه را بر عهده داشت، مي گويد: «اين مسير در قلب كوير مركزي ايران واقع است و ما براي پيمايش آن حدود يكسال كار تحقيقاتي و برنامه هاي شناسايي متعدد را اجرا كرديم.زيرا براي طي اين مسير تنها در عرض 2 الي سه هفته از سال مي توان از اين قسمت كوير عبوركرد.» وي دليل اين كار را ناشناخته بودن مسير و متغيير بودن شرايط جوي عنوان مي كند و مي افزايد: «كوچكترين بارش باران در مدت پيمايش، كل مسير را تبديل به باتلاق كرده و ممكن بود ديگر بازگشتي در كار نباشد.اين گروه حدود 150 كيلومتر از مسير را طي 5 شبانه روز سپري كردند.
رونقي درمورد عوارض موجود در اين مسير مي گويد: در طي اين مسير از عوارض كويري مثل كاسه كويرها يا نمكهاي سياه، پوليگونهاي نمكي، گل نمكها، خاكهاي چرب و زرد عبور كرديم.
بنابر نوشته« سون هدين» كوير نورد سوئدي كه تمام كويرهاي ايران را در حدود يك قرن پيش در نورديده بود، مسير عباس آباد _ حلوان _ به دليل داشتن بيشترين مساحت نمكهاي سياه(كاسه كويرها)از مشكلترين مسيرهاي كاروان رو بوده است.