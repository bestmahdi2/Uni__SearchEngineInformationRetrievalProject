نگاه دوم
ضرورت اصلاح ساختار مديريت شهري
دكتر موسي كمانرودي
تحقق رويكرد شهروند مداري در مديريت شهري ايران و از جمله تهران مستلزم «اصلاح ساختار مديريت شهري» و عينيت بخشي به مشاركت شهروندان علاوه بر انتخاب اعضاي شوراي شهر، حداقل در تعيين و اولويت بندي نيازهاي شهروندان، تهيه و طرح ها و برنامه هاي توسعه شهري، اطلاع رساني طرح ها و برنامه هاي توسعه شهري، نظارت در اجراي طرح ها، برنامه ها و پروژه ها و پاسخگويي مديران شهري است. به عبارت ديگر، حوزه هاي شهروندي و مشاركت شهروندان در امور شهري را مي توان به انتخاب مديران شهري، شناسايي و اولويت بندي نيازها، برنامه ريزي براي رفع يا تامين نيازها، مشاركت در اجرا و نظارت و پاسخگويي نهادينه و برنامه ريزي شده تقسيم كرد.
در اين خصوص، محلات نقش و اهميت ويژه اي دارند. محلات شهري كانون و كارگاه مديريت و برنامه ريزي مشاركت هستند، چرا كه كوچكترين واحد سازمان فضايي در تقسيمات سازمان فضايي شهر تهران محسوب مي گردند و بيشترين انسجام اجتماعي و مكاني در بين ساير رده هاي سازمان فضايي شهر را دارا هستند. البته حوزه و سطوح مشاركت شهروندان در اين خصوص همانطور كه قبلا عرض كردم، بستگي به شرايط محلي و زماني دارد. اين نظام مي تواند از واگذاري كليه امور محله اي به شهروندان و تشكل هاي محلي بر محور شوراي محله تا نظام مشاركتي بر محور شهرداري متغير باشد. اما در يك نظام بينابين، مي توان پيشبرد امور محله اي بر محور شوراي محله و مشاركت شهروندان محلات در يك «خانه محله» با حضور و نظارت مستمر يك نماينده تام الاختيار شهرداري و نمايندگان ساير عناصر محلي دولت مركزي را مورد توجه و بررسي قرار داد. بديهي است كه جهت تحقق اين الگوي مديريت محله اي قبل از هر چيز بايد زمينه هاي لازم سياسي - حقوقي(قانوني)فراهم گردد. اين الگوي پيشنهادي شامل اين عناصر و عوامل است:
1 - شوراي محله شهري به عنوان محور مديريت محله
2 - خانه محله به عنوان مركز اجتماعات، تضارب آراء تصميم گيري و غيره و مهمترين «فضاي جمعي» محله
3 - نماينده تام الاختيار شهرداري به منظور جلوگيري از بوروكراسي حاكم بر الگوي مديريت شهري
4 - نمايندگان تام الاختيار ساير نهادهاي محلي دولت مركزي
5- سازمان هاي غيردولتي(ngos)مقياس محله
6- سازمان هاي محلي(cbos)به منظور مشاركت در پيشرفت امور صنفي و تخصصي و سرمايه گذاري هاي توسعه محله
7- بخش خصوصي
8- ساير عوامل رسمي و غيررسمي ديگر اعم از امامت جمعه و جماعت، نمايندگان مجلس و موارد مشابه آن
در جامعه ما شرايط ساختاري سياسي و حقوقي لازم براي مشاركت شهروندان فراهم نيست و ما ايراني ها عموماً فاقد فرهنگ شهروندي و مؤدب به آداب و رفتار مدني هستيم. متأسفانه بسياري از كارشناسان، سياستمداران و مديراني كه سنگ جامعه مدني، دموكراسي و مشاركت را بر سينه مي زنند، خودشان التزام عملي به اصول و آداب مدني ندارند. اين ويژگي از سابقه تاريخي طولاني ساختار سياسي ما ايراني ها نشأت گرفته و به نوعي جزو خو و خون ما شده كه به راحتي از بين نمي رود. بلكه نياز به زمان دارد تا در فرآيند تكامل تدريجي متأثر از عوامل و الزامات بيروني و دروني، تغيير اساسي در سرشت فرهنگ اجتماعي و سياسي ما ايراني ها بوجود آيد. علاوه بر شرايط شكل گرفته و در طول زمان تكامل يافته باشد. متأسفانه در جامعه ما، خصوصاً در حوزه مديريت شهري، الگوهاي نهادينه شده و پايداري كه از تجربه تاريخي و يا از محل مطالعات علمي شكل گرفته باشند وجود ندارد. شهرداري تهران نيز در اين خصوص استثنا نيست. در سال هاي گذشته اقدامات و هزينه هاي قابل توجهي در اين خصوص توسط شهرداري تهران صورت پذيرفت كه اغلب آنها تأثيري در توسعه شهروندي و مديريت مشاركتي نداشته است.از اين رو مركز مطالعات و برنامه ريزي شهري تهران از سال 1384 پروژه اي را تحت عنوان «طراحي الگوهاي مشاركت شهروندان در امور شهري تهران» را از طريق مشاور طرف قرارداد در دست اقدام دارد. در بين شهرها و شهرداري هاي كشور و برخورداري از بيشترين ظرفيت هاي سياسي، اقتصادي، اجتماعي، فرهنگي و كالبدي- زيرساختي براي مديريت مشاركتي، شرايط ويژه اي دارد. متأسفانه به دليل برخي محدوديت هاي سياسي- حقوقي از يك سو و عدم آگاهي يا تمايل يا برنامه ريزي مديريت شهري تهران در برخورداري از ظرفيت هاي موجود و فاصله ساختاري و روحي- رواني سنتي و ريشه دار بين مردم و كارگزاران دولتي موجب شده است تا شرايط فعلي اداره شهري تهران همچنان دچار تراز منفي رو به تزايد هزينه- فايده، يعني افزايش تصاعدي هزينه ها، خصوصاً در نگهداري فضاهاي عمومي و كاهش تصاعدي بهره وري و نهايتاً رفتار انفعالي و روزمرگي در خصوص مسائل شهري تهران گردد. اين مشكل جز از طريق افزايش مشاركت شهروندان در سه حوزه و خروج مديريت شهري از تمركز در تصدي امور عمومي- اجرايي ميسر نمي باشد.
1- مديريت و برنامه ريزي شهري
2- نگهداري فضاهاي عمومي شهري
3- سرمايه گذاري در احداث و نگهداري فضاهاي عمومي شهري
هدف پروژه  مذكور اين است كه ضمن بررسي و شناخت وضع موجود حوزه ها و حدود مشاركت شهروندان، قابليت ها و موانع، الگوها و ساز و كارهاي رايج داخلي و خارجي، بتواند الگوها و ساز و كارهاي عملي را در هر يك از سه حوزه فوق الذكر ارائه نمايد كه توسعه مديريت شهري تهران را در پي داشته باشد. بديهي است در موارد رفع موانع حقوقي و يا تصويب برخي موارد مغاير با آن بايد لوايح قانوني لازم جهت ارائه به مراجع مربوطه و دفاع از آن تهيه و صورت پذيرد. در واقع اين پروژه بر آن است تا به اين سؤالات پاسخ گويد:
1- الگوها، حوزه ها و حدود رايج مشاركت شهروندان در اداره و مديريت شهري تهران كدامند؟
2- قابليت ها و محدوديت هاي مشاركت شهروندان در اداره و مديريت شهري تهران كدامند؟ 
3- الگوها و حدود مشاركت شهروندان در اداره و مديريت شهري ساير كشورهاي نمونه كدامند؟
4- راه حل هاي رفع موانع و استفاده از فرصت هاي مشاركت در مديريت شهري تهران چيست؟
5- الگوهاي پيشنهادي ممكن براي مديريت مشاركتي امور شهري تهران كدامند؟