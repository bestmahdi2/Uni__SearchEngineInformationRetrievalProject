نگاهي و نقدي برطرح جديد ارزشيابي معلمان
ارزش هاي گمشده
فرم ارزشيابي معلمان كه چند ماهي است در مدارس توزيع شده تا براساس آن معلمان مورد ارزشيابي قرار بگيرند و امتيازدهي و ارتقاي گروه آنان نيز به نحوي مرتبط با همين ارزشيابي جديد شده، از سوي تعداد زيادي از معلمان مورد اعتراض قرار گرفته است. آنان مي گويند از زمان پيدايش آموزش و پرورش به شيوه امروز، در طول سال تحصيلي و در عمل كارنامه معلمان مشخص شده است چه از طرف مسئولان و چه دانش آموزان و خانواده هاي آنان، به همين دليل شماري از معلمان و دبيران در تهران از آوازه و شهرت كم نظيري برخوردار شدند. معلم كم كار، كم حوصله نيز به هر دليلي كه اين كوتاهي از او سر زده باشد در سطح مدرسه، در نظر مدير، معاونان و دانش آموزان شناخته شده است، بنابراين تغيير شيوه ارزشيابي 20 سال گذشته و توزيع فرم هاي جديد، بدون آنكه از معلمان نظرخواهي كافي صورت گرفته باشد، دور تازه اي از آزمون و خطاهاي ارزشيابي هاي گوناگون است كه اهداف موردنظر را تامين نمي كند. كمترين توقع معلمان اين بوده است كه به مشكلات اساسي آنها توجه عميق تر شود. مشكلاتي كه بارها و بارها در رسانه ها و مطبوعات مطرح شده است. به طور اجمال به برخي از اين مشكلات اشاره مي كنم:
طرح هماهنگي پرداخت كه در بعضي از وزارتخانه ها و سازمان هاي دولتي به اجرا درآمده، نصيب معلمان نشده است. به همين علت حقوق يك معلم با مدارك عالي و باسوابق فعاليت طولاني با پايين ترين حقوق كارمندان در بانك ها،  شركت نفت و... قابل مقايسه نيست. به هر حال زمان آن رسيده است كه مشكلات معلمان مورد توجه قرار بگيرد و بعد از حل اين مسايل ريشه  اي كه از بدو ايجاد آموزش و پرورش در كشور ما به صورت ميراث از دولتي به دولت بعدي رسيده، به ساير امور مثل آزمون و خطاي طرح هاي جديد ارزشيابي پرداخته شود.
بديهي است وقتي مشكلات معلمان آن طور كه بايد مورد توجه واقع نمي شود، موارد مطرح شده در فرم هاي جديد ارزشيابي نيز زير سؤال قرار مي گيرد. داشتن انگيزه، ايجاد كار سازنده، علاقه مندي و دلسوزي در انجام وظيفه كوشش در جهت رفع موانع و مشكلات و... كه در فرم هاي جديد ارزشيابي درج شده، سال هاست كه توسط معلمان فداكار بدون چشمداشت، عملي شده است. سپاس خانواده ها و دانش آموزان و بازدهي درخشان، كار و تلاش معلمان گواه بر اين مدعاست.
اما در واقع بايد دغدغه هاي اصلي معلمان از جمله مشكلات معيشتي، مسكن و نيازهاي اصلي زندگي برطرف شود تا چنين پرسش هايي درباره آنان مطرح شود. گو اينكه ما عادت كرده ايم و به اين عادت خود نيز مي نازيم كه به عنوان يك وظيفه مقدس، كمبودها و نارسايي هاي زندگي را در كلاس درس و در رفتار با كودكان و نوجوانان كشور تلافي نكنيم، زيرا خدا بالاتر از هر نيرويي شاهد بر عمل ماست.
آن كه عاشق شغل معلمي است با انگيزه وارد اين حرفه شده است و آن كه بر حسب تصادف، به معلمي روي آورده،  البته انگيزه هم ندارد. اگر مشكلات از همين زاويه باريك و مهم پيگيري شود، آن گاه بسياري از ارزش هاي گمشده معلمان فداكار و گمنام در مدارس، پيدا خواهد شد.
اما در فرم هاي جديد، ظاهراً سوابق خدمتي و زحمات معلمان در سال هاي قبل و تجارب كاري آنها اصلاً به حساب نيامده است. آموزش هاي ضمن خدمت نيز محسوب نشده است. تقديرنامه ها و تشويق نامه ها محور اصلي ارزشيابي واقع شده است. امتياز دادن به تاليف و تحقيق معلمان هم در فرم گنجانده شده است اما در شرايطي كه معلمان ناچارند براي تامين هزينه هاي زندگي خود به شغل دوم از جمله مسافركشي روي بياورند، كدام فرصت ومجال براي تاليف و تحقيق باقي مي ماند؟ اميد است، مشكلات اساسي معلمان كه ريشه در سال هاي دورتري دارد با تلاش و سعه صدر مسئولان برطرف شود.
يك معلم از منطقه 18 آموزش و پرورش تهران
سخنگاه: نام و نشان نويسنده نامه در همشهري محفوظ است.