سفره افطار شهرداري تهران در معابر گشوده مي شود
ايرنا: شهرداري تهران امسال به مناسبت فرا رسيدن ماه مبارك رمضان با برپايي ايستگاههاي صلواتي در معابر شهر، هنگام افطار از شهروندان روزه دار تهراني پذيرايي مي كند.
مديركل خدمات شهري شهرداري تهران اظهار داشت: شهرداري تهران در اجراي طرح مهر رمضان امسال با آغاز ماه مبارك رمضان در معابر و ميدانهاي اصلي اين شهر اقدام به اين كار خواهد كرد.
محسن صادقيان روز جمعه در حاشيه طرح جهادي 137 منطقه 11 گفت: اين ايستگاهها در ميدان هاي اصلي تهران همچون ونك، صادقيه، انقلاب و ولي عصر برپا مي شود و علاوه بر دادن افطاري اقلام فرهنگي و هنري ويژه ماه رمضان را نيز به شهروندان روزه دار تهراني اهدا مي كنند.
وي افزود: اين سنت حسنه در سال هاي گذشته نيز در شهر تهران اجرا مي شده است و مواد غذايي و پوشاك به خانواده هاي كم بضاعت تهراني همزمان با ماه مبارك رمضان اهدا مي شود.
به گفته مديركل خدمات شهري شهرداري تهران، شهرداري در ماه رمضان در هريك  از مناطق تهران به  سه هزار خانوار نيازمند، يك سبد غذايي حاوي برنج، روغن، حبوبات، چاي و قند و شكر به ارزش تقريبي 150هزار ريال اهدا مي كند.