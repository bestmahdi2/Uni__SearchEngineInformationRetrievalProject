جزئيات راه اندازي متروي تجريش
گروه شهري: تا پايان سال 86 فاز يك طرح توسعه خط يك مترو از ايستگاه ميرداماد(جهان كودك)تا خيابان دولت آماده بهره برداري خواهد شد و سال بعد از آن نيز فاز دو آن از خيابان دولت تا سرپل تجريش به اتمام خواهد رسيد.
خبرنگار ما در حاشيه بازديد معاون حمل و نقل و ترافيك شهرداري تهران از روند پيشرفت كار در طرح توسعه خط يك مترو كه به طول 8كيلومتر از ايستگاه ميرداماد آغاز و تا تجريش ادامه مي يابد به نقل از محسن هاشمي مديرعامل شركت مترو خبر مي دهد؛ با افتتاح ادامه اين خط از جهان كودك تا تجريش 300هزار مسافر به ظرفيت جابجايي خط يك كه هم اكنون بين 500 تا 600 هزار نفر است اضافه مي شود.
به گفته محسن هاشمي همچنين با افتتاح ادامه خط يك از ميرداماد تا تجريش مي بايست به ظرفيت تعداد واگنهاي قطار اضافه شود تا زمان حركت قطارها به دو دقيقه كاهش يابد چرا كه در غيراين صورت تعداد واگنهاي فعلي پاسخگوي حجم بالاي تقاضاي سفر اضافه شده نخواهد بود.
بنابر اين گزارش ايستگاه هاي ادامه خط يك از ميرداماد تا تجريش عبارتند از خيابان ميرداماد - بانك مركزي، خيابان شريعتي- ظفر، خيابان شريعتي- دولت، خيابان شريعتي- يخچال، خيابان شريعتي -تقاطع اتوبان صدر، خيابان شريعتي - پل رومي، ميدان قدس و سرپل تجريش است.محسن هاشمي همچنين از برقراري تعامل خوب و مثبت نمايندگان ويژه رئيس جمهوري با شهرداري در مورد مسايل و ابهامات پيش آمده بر سر راه تامين اعتبارات مترو از محل تبصره 13 قانون بودجه سال 85 خبر داد و گفت: خوشبختانه طي جلسات مشتركي كه با برخي اعضاي هيأت نمايندگان ويژه رئيس جمهوري داشتيم به نتايج اميدواركننده اي مبني بر حل اختلافات و ابهامات و اشكالات پيش آمده در اسرع وقت دست يافتيم.