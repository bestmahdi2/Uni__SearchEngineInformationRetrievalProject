براساس بخشنامه معاون اول رئيس جمهوري
دستگاه هاي دولتي موظف به همكاري با وزارت كشور و شوراي نگهبان شدند
گروه سياسي - معاون اول رئيس جمهوري در بخشنامه اي تمامي دستگاه هاي دولتي را موظف كرد در برگزاري انتخابات خبرگان رهبري و شوراهاي اسلامي شهر و روستا با وزارت كشور و شوراي نگهبان همكاري كنند.
به گزارش پايگاه اطلاع رساني وزارت كشور، اين بخشنامه از سوي پرويز داودي خطاب به تمامي وزارتخانه ها، سازمان ها و موسسات دولتي، نهادهاي انقلاب اسلامي و استانداري هاي سراسر كشور صادر شده است.
برپايه اين گزارش مدت همكاري كاركنان مذكور جزو ايام خدمت اداري آنان محسوب مي شود و به كاركنان مذكور و افرادي كه از بخش غير دولتي در امر انتخابات همكاري مي كنند، حق الزحمه مقطوع ويژه انتخابات توسط وزارت كشور و شوراي نگهبان پرداخت خواهد شد.
معاون حقوقي و پارلماني وزير كشور هم با يادآوري رويكرد دولت نهم نسبت به ارزيابي و بررسي دائم عملكرد مديران ارشد گفت: بر اين اساس اين طور نيست كه مديري منصوب شود و براي يك دوره  كاري مصونيت داشته باشد.
ارزيابي ونظارت در كار مديران ارشد به صورت دائمي ادامه دارد.
وي با يادآوري آن چه در ارزيابي عملكرد وزراي دولت نهم توسط رئيس جمهوري انجام شد و خبر آن را ايسنا منتشر كرده است، گفت: درباره استانداران نيز قطعا بررسي و ارزيابي عملكرد وجود دارد اما جابه جايي و تغيير هنوز در دستور كار وزارت كشور نيست.
معاون حقوقي و امور پارلماني رئيس جمهوري هم در خصوص برخي ادعاها مبني براينكه مجتبي ثمره هاشمي معاون سياسي جديد وزارت كشور دراين وزارتخانه همه كاره است، گفت: ثمره هاشمي تنها به وظايف قانوني خود عمل مي كند.