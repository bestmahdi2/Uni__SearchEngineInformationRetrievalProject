آغاز استفاده از آسفالت پليمري در تهران
گروه شهري- براي نخستين بار در كشور تكنولوژي جديد صنعت آسفالت از سوي شهرداري تهران درمنطقه 5 تهران به كار گرفته شد.
به گزارش خبرنگار همشهري، به كارگيري اين تكنولوژي كيفيت و دوام بيشتر، افزايش ايمني وسرعت عمليات روكش آسفالت معابر شهري را به دنبال خواهد داشت. طي مراسمي از پلهاي فدائيان اسلام و شهرزاد در تقاطع كمربندي آزادگان با حضور محمدباقر قاليباف شهردار تهران بهره برداري شد. سيد مسعود نصر آزاداني مديرعامل سازمان مهندسي عمران شهر تهران طي سخناني خبراستفاده از آسفالتهاي نازك 5/2 سانتي متري پليمري را در معابر و خيابانهاي پايتخت اعلام كرد. وي با اشاره به اينكه گستردگي معابر شهر تهران 120 ميليون متر مربع است، نياز شهر تهران را براي روكش آسفالت معابر، سالانه 12 ميليون تن برآورد كرد كه با توجه به محدوديت توان توليد كارخانجات توليد آسفالت و محدوديت منابع مالي اين مهم ميسر نشده است.
نصر آزاداني با در نظر گرفتن وضعيت ترافيك تهران و شرايط اقليمي خاص آن كه تفاوت شديد دما در تابستان و زمستان را به دنبال دارد گفت: اين قضيه شهرداري تهران را ترغيب به استفاده از تكنولوژي جديد روكش آسفالت كرد.
مدير عامل سازمان مهندسي و عمران شهرداري تهران گفت: استفاده از اين نوع آسفالت در كشورهاي توسعه يافته سابقه 15 ساله دارد و از تمام استانداردهاي روز دنيا برخوردار است.وي كيفيت مطلوب، هزينه كمتر و سرعت در اجرا را از مزاياي اين نوع آسفالت دانست و ادامه داد: در يك نوبت كاري امكان آسفالت 15 هزار مترمربع باند بزرگراهي فراهم است، ضمن اينكه ايمني و تردد روان بدون ترك خوردگي معابر و چاله و فراز و نشيب براي شهروندان در معابرشهري فراهم خواهد شد.