بازتاب
زواره اي با حفظ سمت شهردار شد
متن زير توضيحي است پيرامون گزارش عمر كوتاه مديريت شهري كه در تاريخ 5/9/85 در صفحه شهرآرا منتشر شد. يادداشت زير به قلم ياسر زواره اي پيرامون فعاليت يك ماهه مرحوم سيد رضا زواره اي در پست شهرداري تهران نوشته و به روزنامه ارسال شده است. مرور اين نوشته به منظور آگاهي از فعاليت يك ماهه وي مي  تواند مؤثر باشد.
در سال 1359 در دولت مرحوم شهيد رجايي و حضور حضرت آيت الله مهدوي كني به عنوان وزير كشور، مرحوم زواره اي عهده دار معاونت وزارت كشور بود كه همزمان مأمور به تشكيل ستاد امنيت كشور مستقر در وزارت كشور گرديد كه خود ايشان نيز عهده دار رياست اين ستاد بود.
در سال 59 و همزمان با حضور مرحوم زواره اي در معاونت وزارت كشور و رئيس ستاد امنيت كشور، شهرداري تهران با بحران روبه رو گرديد. كاركنان شركت واحد اتوبوسراني دست به اعتصاب زده بودند و هر لحظه امكان دامنه دارشدن بحران مي رفت. جلسه ويژه اي در دفتر مرحوم شهيد رجايي با حضور آن مرحوم، آيت الله مهدوي كني(وزير كشور)و مرحوم سيدرضا زواره اي جهت ساماندهي مشكل با حضور مديري قوي به عنوان شهردار تهران برگزار گرديد.
در خلال جلسه نام حدود 10نفر جهت تصدي اين پست عنوان گرديد كه پس از تماس تلفني با آنها، هر يك به دليل حادبودن اوضاع، از پذيرش اين سمت سر باززدند.
نهايتاً به اصرار شهيد رجايي مقرر گرديد مرحوم زواره اي با حفظ سمت، عهده دار شهرداري تهران گردد.
ايشان در مدت زمان بسيار كوتاهي مشكل به وجود آمده در شركت واحد را حل كرد و اوضاع شهر تهران را به حالت عادي بازگرداند و بدون داشتن علاقه اي به حضور در اين جايگاه، اين پست را به شهردار بعدي تهران سپرد.
همچنين ايشان در مدت كوتاه مسئوليت شهرداري تهران، عرصه هاي نويني در راستاي مديريت شهري و توجه به خواست و نظرات شهروندان گشود كه از نمونه هاي آن مي توان به جلسات مداوم و منطقه اي شهروندان و شهردار منطقه در مساجد مطرح منطقه با حضور ايشان اشاره نمود كه در خلال اين جلسات مشكلات و معضلات مردم مطرح و راهكارهاي اجرايي آن تبيين مي گرديد.