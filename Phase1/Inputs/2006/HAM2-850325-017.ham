سهامداران عربستان به تعبير خواب روي آوردند
ايرنا: برخي  سهامداران عربستاني پس از تحمل ضررهاي مالي در بورس در چند ماه گذشته، اكنون براي تعبير خوابهاي خود در ارتباط با خريد و فروش سهم به تعبيركنندگان خواب روي آورده اند.
به  گزارش شبكه تلويزيوني العربيه، دكتر «فهدبن سعود العصيمي» مفسر خواب و استاد روانشناسي دانشگاه  اسلامي «محمد بن سعود» مي گويد: بيشتر كارگزاران بورس به خصوص سهامداران بزرگ مدتي است به تعبير خواب هاي خود كه بيشتر آنها ناشي از معاملاتشان در بورس است، روي آورده اند. «آنان مي خواهند بدانند تعبير خوابهايي كه مي بينند براي ورودشان به خريد سهم هشداردهنده است يا بشارت دهنده.»
وي مي افزايد: روي آوردن اين افراد از زماني شروع شد كه بورس در ماه هاي گذشته با ركود همراه گشت.
اين در حالي است كه برخي از مراجعه كنندگان به مفسران خواب مي خواهند تعبير خواب هاي ويژه خود را در مورد خريد يا فروش شركت ها بدانند. به گفته العصيمي مراجعه اين افراد بعد از كاهش شديد بورس رو به افزايش نهاده و صحت بيشتر خواب هايي كه نقل مي شود اثبات مي شود به خصوص خوابهايي كه به سقوط بازار در يك مدت زماني مشخص اشاره مي كند.
العصيمي مي گويد: برخي از اين خواب ها همراه با طنز است مثلاً برخي مي گويند در خواب ديده اند كه خيار، كدو و برخي ميوه هاي زيبا مي خورند.
ديدن برخي ميوه ها در خواب مثل «انجير وحشي» نشانگر آن است كه شخص سهم شركتهاي كشاورزي را خريداري مي كند كه اين كار برايش اصلاً خوب نيست. وي مي گويد برخي به او گفته اند كه در خواب گاوهاي شيردهي ديدند كه در آسمان پرواز مي كردند و در جاهاي بلند نشسته بودند. تعبير اين خوابها اين است فردي كه اين خواب را ديده سهام كشاورزي خواهد خريد و پس از آن سهامش صعود خواهد كرد. العصيمي مي افزايد: مثلاً شخصي مي گويد كه خواب ديده بنزين مي خورد و معني آن اين است كه وي وارد بازار سهام شركت هاي متعلق به نفت خواهد شد. دكتر روانشناس سعودي مي گويد: مراجعه افراد براي تعبير خواب تنها به مردان منحصر نمي شود، بلكه زنان نيز به مفسران خواب مراجعه مي كنند.