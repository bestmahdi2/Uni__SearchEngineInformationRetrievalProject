گفته مي شود براي افزايش طول قد، روش هاي پيشرفته اي وجود دارد؛ اما متخصصان مي گويند كه اين روش ها مناسب زيبايي نيست
بلندي قامت به قيمت كوتاهي عمر
سارا هاشمي نيك
چند سانتي متر بلندتر، اگر دختر باشي يعني خلاص شدن از كفش هاي پاشنه ده سانتي و اگر پسر باشي يعني احساس قدرت، يعني ريز مي بينمت ! حتما هم لازم نيست كوتوله باشيد تا دلتان بخواهد چند سانت به قدتان اضافه شود. حتي آدم هاي متوسط به بالا هم بدشان نمي آيد بلندتر شوند. مخصوصا در ميان نژاد خوش قد و بالايي مثل ما ايراني ها كه به بركت رعايت اصول درخشان تغذيه اي و اهميت فراوان به ورزش از بدو تولد، متوسط قدمان روز به روز كمتر مي شود.
***
براي افزايش قد هم مثل لاغري، كاشت مو و رفع چين و چروك پوست، آگهي هاي عجيب و غريب و گاه جالبي وجود دارد. دستگاه افزايش قد معجزه آساي فلان داراي دفترچه راهنما و طناب طبي، دست دوم در حد نو... افزايش قد تا 12 سانتي متر در طول دو ماه به وسيله دمپايي هاي مخصوص ماساژ به روش ويبراتوري و طب سوزني محصول كشور ژاپن به همراه 8 برنامه(لاغري، چاقي، افزايش قد، تسكين دهنده درد،...)
يكي از اين آگهي ها كه به صورت مفصل راجع به افزايش قد توضيح داده، وعده كرده كه قد افراد 10 تا 35 ساله را در طول دو ماه با روش هاي علمي و طبيعي، بين 2 تا 10 سانتي متر افزايش مي دهد. ظاهرا هم اين كار را از طريق تحريك هورمون رشد به وسيله ماساژ و حركات يوگا و تايبو انجام مي دهند. در كنار آگهي نوشته شده: كاملا تضميني. خانمي كه شماره تلفنش را همراه آگهي منتشر كرده، راجع به روش مورد نظر توضيح مي دهد: اين روش فقط مبتني بر ورزش هاي كششي است و چون از هيچ گونه مواد شيميايي استفاده نمي شود، هيچ عارضه اي هم ندارد.
- ولي مگر نمي گويند رشد استخوان ها حدود 20 سالگي متوقف مي شود؟
رشد استخوان ها متوقف مي شود، ولي غضروف هاي بين مفصل ها تا سن 35سالگي به استخوان تبديل نمي شوند و با انجام اين حركات كششي، رشد مي كنند و به استخوان تبديل مي شوند!
- در آگهي نوشته ايد كاملا تضميني. چطور تضمينش مي كنيد؟
تضمينش اين است كه اگر پشتكار داشته باشيد و هر روز اين تمرين ها را انجام دهيد حتما قدتان بلند مي شود. يعني نبايد انتظار داشته باشيد يك هفته اي قدتان 10 سانت بلند شود. اين روش حدود پنج شش ماه زمان مي برد. نبايد نااميد شويد و تمرينات را رها كنيد!
- آن وقت شما خودتان نتيجه اش را ديده ايد؟
من خودم كه استفاده نكرده ام، ولي چند وقت پيش، دختر 14 ساله اي تماس گرفت و گفت بعد از 2 هفته انجام اين تمرينات، يك سانتي متر افزايش قد داشته است. پسر جواني هم بعد از 3 ماه، نيم سانت افزايش قد داشته است.
- نحوه خريد چطور است؟
شما پنج هزار تومان به شماره حسابي كه من مي گويم واريز مي كنيد. بعد به من زنگ مي زنيد و آدرس مي دهيد، ما جزوه افزايش قد را همراه دو تا سي دي ايروبيك و جزوه آموزش ماساژ عصب رشد برايتان مي فرستيم.
يكي ديگر از آگهي ها، تبليغ دستگاهي است كه به غير از افزايش قد، معجزات ديگري از قبيل درمان ميگرن، كنترل ديابت و فشار خون و لاغري و زيبايي هم انجام مي دهد. فردي كه با عنوان دكتر، نمايندگي فروش اين دستگاه را در اختيار دارد، وقتي متوجه مي شود فقط بخش افزايش قد دستگاه موردنظر است مي گويد: اين دستگاه با تحريك هورمون رشد شما باعث افزايش قد مي شود. بعد مي پرسد: دستگاه را براي خودتان مي خواهيد؟
- نه، براي يكي از دوستانم.
-چند سالش است؟
- 20 سال.
اينها را براي اين مي پرسم كه رشد تا 30 سالگي امكان پذير است. در سن 30 سالگي روي استخوان هاي بدن را كلسيم مي پوشاند و افزايش قد متوقف مي شود. ولي دوست شما هنوز وقت دارد. در طول اين 10 سال باقي مانده اگر به طور مرتب روزانه نيم ساعت تا سه ربع از اين دستگاه استفاده كند، قدش بين 3 تا 8 سانتي متر بلند مي شود.
دستگاه موردنظر يك جفت كفش و دو تا الكترود و 4 تا پد دارد و طبق گفته آقاي دكتر، مورد تأييد وزارت بهداشت و انجمن فيزيوتراپي ايران است. قيمتش هم 84هزار تومان است.
اعتماد نكن
تبليغات افزايش قد از چند سال پيش شروع شد. اوايل بيشتر اين تحقيقات روي برچسب هاي گياهي متمركز بود. مؤسساتي كه در نشريه هاي مختلف آگهي فروش برچسب هاي افزايش قد را چاپ مي كردند، مدعي بودند اين چسب ها از جلبك دريايي تهيه مي شوند، صددرصد گياهي اند و نصب آنها در كف پا هيچ عارضه اي ندارد. كسي كه طالب افزايش قد بود، بايد قبل از نصب اين برچسب ها، به مدت 10 روز ورزش هاي ايرو بيك را كه در يك سي دي آموزشي به او تحويل مي دادند، انجام مي داد تا بدنش آمادگي لازم را براي افزايش قد پيدا كند.
فروشندگان ادعا مي كردند اين چسب ها مي توانند تا 12سانتي متر طول قد را زياد كنند. در همان حال پزشكان و متخصصان غدد هشدار مي دادند كه از اين دستگاه ها استفاده نكنيد. آنها تأكيد مي كردند تا زماني كه صفحه رشد افراد باز است، مي شود كوتاه قدي او را درمان كرد و اين برچسب ها هيچ تأثيري روي قد ندارند. آنها ابراز تعجب مي كردند در حالي كه يك كودك در حال رشد و سالم در طول يك سال فقط مي تواند بين 5 تا 7 سانتي متر قد بكشد، چطور اين چسب ها مي تواند 12سانتي متر به قد افراد بالغ اضافه كند؟
بعد از اعتراضات فراوان، متخصصين وزارت بهداشت هم نسبت به اين تبليغات موضع گيري كردند. معاونت سلامت اعلام كرد كه هرگونه تبليغ افزايش قد از طريق نصب چسب هاي گياهي كذب و دروغ است و توسط افراد غيرمتخصص و دلال صورت مي گيرد. نظام پزشكي هم تهديد كرد كه در صورت شكايت از اين مؤسسات، جريمه هاي سنگين مثل حبس در انتظار افراد خاطي خواهد بود. وقتي برچسب هاي افزايش قد به خاطر مخالفت هاي زياد از مد افتادند، روش هاي ديگر براي افزايش قد به بازار آمدند. افزايش قد با دستگاه، كفش هاي مغناطيسي و تمرينات ورزشي، آگهي هاي رايج امروز هستند. پزشكان، اين روش ها را هم حقه و دروغ مي دانند. آنها مي گويند رشد استخوان ها براي دختران در هفده سالگي و براي پسران در هجده سالگي قطع مي شود. حتي اگر هم رشد استخوان ها باز باشد، استفاده از اين روش ها هيچ تأثيري ندارد و حتي احتمال بعضي عوارض هم وجود دارد. درمان كوتاهي قد يكي از مشكل ترين درمان ها در علم پزشكي است و يك پزشك متخصص بعد از بررسي هاي متعدد و تجويز آزمايش هاي مختلف وارد پروسه درمان مي شود. اگر هم روش جديدي ابداع شود، قطعا خود پزشكان آن را پيشنهاد خواهند كرد.
كي راست مي گويد؟
ولي پزشكان اعتقاد دارند كه افزايش قد بعد از بيست و چند سالگي جز با روش جراحي امكان ندارد. اين جراحي هم يكي از جراحي هاي بحث برانگيز با ريسك بالا و خطرات زياد است كه در ايران دو مدعي جدي دارد: دكتر حسينعلي اسماعيل اف و دكتر نادر مطلبي زاده، هر دو جراح و متخصص ارتوپد و هر دو مدعي جراحي افزايش قد با روش ايليزاروف هستند. ايليزاروف ارتوپد مشهور روسي و مبتكر تنها روش جراحي افزايش قد در جهان است. او حدود 50سال پيش اين عمل جراحي را در روسيه انجام داد و نزديك 20 سال است كه اين روش به كشورهاي ايتاليا، چين، آلمان، فرانسه، آمريكا و اخيرا ايران راه پيدا كرده است.
ايليزاروف فقيد وقتي داشت اين روش را ابداع مي كرد، بيشتر به فكر درمان كساني بود كه از مشكلاتي مثل كوتاهي يك پا، نقص در انگشتان، اختلاف طول اندام ها و انحراف زانوها رنج مي برند، نه افراد سالمي كه فقط براي زيبايي، طالب بلند شدن قدشان هستند. در حالت خوش بينانه اش بيمار، 3 ماه پس از جراحي مي تواند سر كار روزانه اش برگردد و به راحتي فعاليت كند. هزينه هاي اين جراحي هم بين 5 تا 10ميليون تومان متغير است.
متن كامل اين گزارش را در شماره اين هفته هفته نامه همشهري جوان بخوانيد.