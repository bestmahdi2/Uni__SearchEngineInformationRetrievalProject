همزمان با اجراي طرح تابستاني راهنمايي و رانندگي از 25 خرداد
تعداد نيروهاي كنترل نامحسوس در جاده هاافزايش مي يابد
ايلنا: معاون راهنمايي و رانندگي نيروي انتظامي، گفت: اجراي طرح تابستاني راهنمايي و رانندگي از 25 خردادماه در كشور آغاز شده و تا پايان شهريورماه ادامه مي يابد.
سردار محمد رويانيان، معاون راهنمايي و رانندگي نيروي انتظامي، گفت: امسال، در طرح تابستاني راهنمايي و رانندگي، تعداد ايستگاه هاي پليس در جاده ها افزايش مي يابد و گشتي هاي راهنمايي و رانندگي نيز فعال تر عمل خواهند كرد. وي افزود: با همكاري هلال  احمر، راهداري و اورژانس، طرح مشتركي تدوين شده كه اين طرح به تمامي نيروها و نهادهاي مسئول در اجراي طرح تابستاني ابلاغ مي شود.
معاون راهنمايي و رانندگي نيروي انتظامي خاطرنشان كرد: پليس در طرح تابستاني امسال با آمادگي بيشتر وارد عمل مي شود و در جاده ها و درون شهرها، برنامه هاي ويژه اي را در جهت كنترل تصادفات اجرا مي كند.
به گفته رويانيان، در تابستان امسال، تعداد نيروهاي كنترل نامحسوس و پليس مخفي در جاده ها و بزرگراه ها افزايش مي يابد و افزايش اين نيروها، از مهمترين برنامه هاي تابستان امسال است.
وي تصريح كرد: وزارت راه و ترابري متعهد شده كه در محور تهران- قزوين و تهران- كاشان دوربين هاي كنترل سرعت را نصب كند و اميدواريم تا اواسط تابستان، اين دوربين ها راه اندازي شود؛ زيرا در شهريورماه با حجم بالايي از سفرها مواجه هستيم.
معاون راهنمايي و رانندگي نيروي انتظامي، با تاكيد بر اينكه مهم ترين عامل كاهش مرگ و مير و تصادفات، عامل انساني است، افزود: براي كنترل تصادفات، مردم با رعايت مقررات و سرعت مجاز مهمترين نقش را دارند و پليس، تنها عامل تاثيرگذار در اين زمينه نيست. وي با اشاره به اينكه پليس تنها در 10درصد جاده ها حضور فعال دارد، افزود: حدود 180 هزار كيلومتر جاده در كشور وجود دارد كه پليس در 18هزار كيلومتر آن حضور فعال دارد و بنابراين حضور پليس در تمام جاده ها غيرممكن است.
رويانيان تصريح كرد: در سال گذشته، 27 هزار نفر در تصادفات رانندگي جان خود را از دست دادند و 270 هزار نفر نيز مجروح شدند. وي گفت: در تابستان سال،84 حدود 8 هزار و 700 نفر در جاده ها و در اثر تصادفات رانندگي كشته شدند و درصورت افزايش تعداد سفر و عدم توجه به مقررات، احتمال افزايش كشته ها وجود دارد. معاون راهنمايي و رانندگي نيروي انتظامي افزود: ما با توجه به توان نيروها، براي مهار تصادفات اقدام مي كنيم، اما مردم با رعايت مقررات مهم ترين سهم را در كاهش تعداد كشته هاي ناشي از تصادفات دارند.