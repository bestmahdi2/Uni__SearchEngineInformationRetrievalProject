يادداشت
مداخله گران مجازات نمي شوند
خواهرم را كشتم چون عكس مرد غريبه در كيفش بود...
اين خبر را سايت اطلاع رساني پليس هفته قبل منتشر كرد. بر اساس اين گزارش شعبه 71 دادگاه كيفري تهران به رياست قاضي كوه كمره اي مردي كه خواهرش را كشته بود، در دادگاه كيفري تهران محاكمه نمود.
يدا... 31 ساله متهم است كه روز 17 آذر 83 خواهر 23 ساله اش "گلتين" را در خانه اش در روستاي آينه ورزان دماوند با روسري خفه كرده است.
سپس متهم در جايگاه قرار گرفت، به دفاع از خود پرداخت و توضيح داد: گلتين يك بار قبلا ازدواج كرده و با وجود دختر 6 ساله اش از همسرش جدا شده بود. شش ماه مي شد كه خواهرم با مرد ديگري ازدواج كرده بود.
رييس شعبه 71 و چهار مستشار دادگاه پس از پايان دفاعيات متهم وارد شور شدند تا با توجه به رضايت اولياي دم و درخواست شوهر نخست گلتين كه از طرف دختر 6 ساله اش تقاضاي ديه كرده بود به صدور راي بپردازند.
اين يك امتياز قانون است كه متاسفانه به درستي از آن بهره برده نمي شود و به صرف اينكه شاكي رضايت داده است از نوع جرم و نحوه استدلال متهم و ادعايش چشمپوشي مي شود.
آنچه در اين ميان ناديده انگاشته شده است اين كه قتل بر پايه يك سوء ظن و به صرف وجود يك عكس از مردي غريبه به وقوع پيوسته است. البته اين مسئله كه در اين نوع جرائم، برادر يا خواهري كه رابطه نسبي يا سببي با اولياي دم دارد، مي تواند با جلب رضايت، از مجازات سنگين بگريزد، مشكل قانوني نيست، بلكه يك خاصيت ديگر قانون ما محسوب مي شود. دادگاه هاي ما موضوع را بايد با توجه به بخش عمومي جرم و اثر آن بر جامعه مورد رسيدگي قرار دهند تا حتي با گذشت اولياي دم، اين اعمال و رفتار تكرار نشود.
در اينجا بايد گفت چرا دادگاه اقدام به قتل يك فرد را با انگيزه واهي مورد دقت و بررسي خود قرار نمي دهد؟
در ماجراي مورد نظر يد ا... هيچ گونه سمت قانوني نداشته تا از خواهر خود بپرسد چه كارهايي مي كند. طبق قانون مسئوليت فرزندان اعم از دختر و پسر بر عهده پدر است و براي ازدواج نخست دختر اجازه پدر نيز لازم است. ولي پس از ازدواج اول و در صورت طلاق دختر خود مسئول اعمال خود است و كسي نيز نمي تواند او را بازجويي و مجازات كند.
حتي به صرف وقوع عمل ناپسند يا خلاف شرعي از سوي يك نفر مقام ذي صلاح و قانوني براي پيگيري و بررسي ماجرا دادسرا و دادگاه است كه با استفاده از امكانات پليس درباره وقوع يك جرم تحقيق مي كند و پس از اثبات جرم با رعايت تشريفات قانوني يعني رعايت حق دفاع متهم را محاكمه و سپس راي مناسب صادر مي شود.
در مواردي از اين دست كه يك نفر بر اساس آموزه هاي سنتي خانوادگي دست به محاكمه، صدور حكم مجازات و سپس اجراي حكم مي زند عملا حق دستگاه قضايي و پليسي ما تضييع مي شود و در صورت عدم برخورد مناسب مي تواند به هرج و مرج اجتماعي كشانده شود. نكته اي كه به نظر مي رسد در ماجراي اخير و نمونه هاي مشابه آن در حين محاكمه از ياد رفته است بحث پيگيري حق قوه قضاييه در مقابل مردم است. در واقع اگر فردي جرمي را مشاهده كند بر اساس قانون و رويه معروف قضاييه بار اثبات آن به عهده سيستم قضايي و پليس است و افراد عادي حق مداخله در اين كار تخصصي را ندارند. اگر محاكم جنايي ما به صرف جلب رضايت اولياء دم از متهم نگذرند و حقوق حكومت اسلامي كه براي تحقق عدالت و حفظ نظم اقدام با ايجاد دستگاههاي عريض و طويلي چون نيروي انتظامي و دستگاه قضايي كرده است را از متهم بخواهند چنين اتفاقاتي روي نخواهد داد.
نكته از آنجا ناشي شده است كه دولت براي نيروي انتظامي و وظايفش بودجه تعيين مي كند و مردم نيز براي تحقق آن ماليات مي پردازند. از سوي ديگر دستگاه قضايي نيز براي بازپرسان، دادياران، قضات محاكم و اداره امور خود هزينه مي كند و ماهيانه مبالغ قابل توجهي به عنوان حقوق به آنان پرداخت مي نمايد. آن وقت اگر كسي جرمي را مشاهده كرده و خود در مقام انجام وظيفه پليس و دستگاه قضايي برآيد خب، ديگر نيازي به اين دو دستگاه را احساس نكرده كه بر اساس تخصص خود كار مي كنند. بدين ترتيب به نظر مي رسد جاي مجازات مداخله گران در وظايف پليس و دستگاه قضايي در روند محاكمه ها خالي است. ضمن آنكه حقوقدانان از نظر مسئوليت مدني نيز برادران را در قبال خواهران خود مسئول نمي دانند.
حقوقدانان در اين باره تاكيد دارند كه در هيچ جايي از قانون، حقي به برادران درباره خواهرانشان داده نشده است.به عكس در قانون، صراحت بر مسئوليت پدر و جد پدري است. در مواد 1180 تا 1195 قانون مدني، ولايت قهري پدر و جد پدري تشريح شده است و اين وضع صرفا محدود به طفل نبوده و كلا اولاد را شامل مي شود.
براي نمونه در ماده 1181 آمده است: هريك از پدر و جد پدري نسبت به اولاد خود ولايت دارند. با توجه به اينكه در قانون، بحث پدر و مسئوليت او به دفعات مورد توجه قرار گرفته و چه بسا اختياراتي شبهه انگيز نيز به پدر داده شده، بنابراين كاملا واضح و روشن است كه ديگر، برادر حق اعمال محدوديت، تصميم گيري و... نسبت به خواهر يا برادر خود را ندارد؛ البته اين بدان معنا نيست كه احترام و حرمت اين دو مخدوش شود، بلكه آنچه در اختيار ولي گذاشته شده، در حوزه اختيارات برادر نبوده و قانونگذار، جد پدري را كه پدربزرگ و پدر پدربزرگ را شامل مي شود، مسئول دانسته است.