سينماي جهان
كمك مالي به بازماندگان 11سپتامبر
گروه ادب و هنر- ده درصد از فروش افتتاحيه جديد ترين ساخته سينمايي اليور استون به بازماندگان حادثه يازدهم سپتامبر اختصاص داده مي شود. «مركز تجارت جهاني» 9 آگوست اكران عمومي مي شود.
به نوشته آسوشيتد پرس، تهيه كنندگان فيلم گفتند مبلغ فوق به بنياد خاطره مركز تجارت جهاني اهدا مي شود. اين مبلغ(همراه با اعانات ديگري كه جمع آوري مي شود)صرف احداث بناي يادبود قربانيان عادي حادثه يازدهم سپتامبر خواهد شد. تحليلگران اقتصادي سينما پيش بيني مي كنند «مركز تجارت جهاني» در سه روز اول نمايش خود حدود 30 ميليون دلار فروش كند.
فيلم جديد استون براساس يك ماجراي واقعي ساخته شده و قصه دو مأمور آتش نشاني را تعريف مي كند كه در روز حادثه، به كمك آسيب ديدگان در دو ساختمان برج مركز تجارت جهاني مي روند. اما اين دو مأمور خود در داخل ساختمان اسير مي شوند و يك گروه نجات تلاشي بيست و چهار ساعته را براي نجات جان آنان آغاز مي كند. نيكلاس كيج و مايكل پنا نقش اين دو مأمور آتش نشاني را در فيلم بازي مي كنند.
بازگشت كاستنر به لوكيشن فيلم قديمي
گروه ادب و هنر- كوين كاستنر همراه يك تور هنري به لوكيشن معروف فيلم پرفروش خود «محدوده روياها» برمي گردد. اين درام ورزشي هفده سال قبل باعث معرفي لوكيشن هاي جذاب دايرزويل به صنعت سينما و تماشاگران عادي آن شد.به نوشته آسوشيتد پرس، شركت اينترنتي نت فليكس سازمان دهنده اين تور هنري 10 فيلم سينمايي- و از جمله «محدوده روياها»- را در يك نمايش ويژه براي اهالي دايرزويل نمايش مي دهد. هدف اين شركت اينترنتي- كه وظيفه اصلي اش اجاره فيلم هاي سينمايي است- از تور هنري فوق، جلب توجه تهيه كنندگان و اهالي صنعت سينما به صنعت توريسم و نقاط تماشايي رايرزويل است.
كمدي رومانتيك آدري توتو
گروه ادب و هنر- پي ير سالوادوري فيلمساز فرانسوي كار تازه اش «هورس و پريكس» را آماده نمايش كرد. آدري توتو بازيگر سرشناس سينماي فرانسه نقش اصلي فيلم را بازي مي كند.
به نوشته خبرگزاري رويتر، پيش بيني مي شود نمايش عمومي اين كمدي رومانتيك با استقبال وسيع تماشاگران فرانسوي روبه رو شود. در فيلم آدري توتو در نقش جوان بي خانماني ظاهر مي شود كه به دليل بحران بيكاري درآمدي ندارد. او مجبور مي شود خود را به نداري بزند و از آدم هاي ثروتمندي كه به هتل بزرگي كه در نزديكي محل اقامت او رفت و آمد مي كنند، پول بگيرد. دربان هتل- با بازي گاد الماله- كه متوجه اين نكته شده براي فراري دادن دختر جوان، خود را به جاي يك آدم ثروتمند جا مي زند. اما زماني كه دختر جوان تصميم به ترك محل مي گيرد، دربان هتل متوجه مي شود كه به او دل باخته است.