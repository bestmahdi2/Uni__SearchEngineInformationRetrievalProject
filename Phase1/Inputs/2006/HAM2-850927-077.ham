ليگ برتر فوتبال ايران‎/ برخورد جذاب پرسپوليس ملوان در انزلي
پيكان، شكست دوم استقلال را رقم زد
عكس: فارس
گروه ورزشي- در شروع هفته سيزدهم ليگ برتر فوتبال ايران ديروز استقلال پس از هفته ها براي دومين بار شكست خورد. ناكامي تيم مدافع عنوان قهرماني اين بار مقابل تيم ميانه جدولي پيكان رقم خورد. استقلال ديروز در برابر پيكان بيش از هميشه نبود يك بازيكن تمام كننده را در خط حمله حس كرد و حتي سياوش اكبرپور هم در چند مورد فرصت هاي خوب را به هدر داد.در هوايي سرد استقلال و پيكان در نيمه اول نااميدكننده ظاهر شدند و بازي آنان در اندازه هاي معمولي بود. پيكان در نيمه دوم هنگامي كه استقلالي ها را بي انگيزه ديد با جسارت بيشتري به خط دفاعي استقلال حمله برد و سرانجام دروازه اين تيم را در دقيقه 68 توسط مرتضي عزيزمحمدي گشود. پيكان با اين برد با 19 امتياز خود را به تيم هاي بالاي جدول نزديك تر ساخت. شكست استقلال باعث شد تا سايپا كه امروز در جدالي حساس در ورزشگاه اختصاصي پاس به ميدان مي رود با استرس كمتري براي حفظ صدرنشيني روبه رو باشد.در دومين بازي ديروز در صباشهر ابومسلم توانست از ميزبان خود صباباتري يك امتياز باارزش بگيرد. ديدار اين دو تيم با تساوي يك بر يك همراه بود.بازي تيم هاي ذوب آهن و راه آهن تهران هم كه قرار بود در فولادشهر اصفهان انجام شود به دليل بارش برف و نامساعد بودن زمين انجام نشد و به وقت ديگري موكول شد.
پاس – سايپا در دستگردي
اما امروز در حساس ترين بازي سايپا در ورزشگاه دستگردي به مصاف پاس مي رود. پاس بعد از تغيير و تحولات در كادر فني به اين بازي به چشم ديگري مي نگرد. موفقيت در مصاف با صدرنشين مي تواند شروعي خوب براي شاهرخي باشد. از سوي ديگر شكست استقلال موقعيتي خوب براي دايي و يارانش خواهد بود تا بدون استرس و با دلگرمي بيشتر در انديشه فاصله  انداختن با استقلال در صدر و قهرماني نيم فصل باشند. اين بازي همچنين مي تواند سكوي پرتاب پاس هم تلقي شود؛ تيمي كه هم اكنون موقعيت مناسبي در جدول ندارد.
استقلال اهواز در كرمان
استقلال اهواز تيم چهارم جدول امروز در كرمان به ديدار مس مي رود.
شكست مقابل همنام تهراني در هفته پيش موجب شد تا استقلال اهواز جاي خود را در مكان سوم به پرسپوليس ببخشد. حالا شاگردان فيروز كريمي براي بازپس گرفتن جايگاه قبلي خود راه آساني در پيش ندارند. بازي روي چمن مصنوعي براي مسي هاي عادت كرده در اين زمين كار آساني است وليكن استقلالي ها به طور طبيعي با مشكل روبه رو خواهند بود. مس تاكنون با نادر دست نشان نتيجه خوبي گرفته و جايگاه مناسبي نيز در جدول دارد.
برخورد هميشه جذاب
برخورد دو تيم پرسابقه پرسپوليس و ملوان هميشه جذاب و ديدني بوده است، اين بار هم اگر شرايط جوي اجازه دهد اين دو تيم قادر خواهند بود اين ذهنيت مثبت را تداوم بخشند.بازگشت ملي پوشان اميد به دو تيم به خصوص براي پرسپوليس غنيمتي است تا بتواند با در اختيار داشتن بازيكنان سفر كرده بهتر ظاهر شود. اين تيم امروز پژمان نوري را در اختيار ندارد. ملوان هم با پيوستن مازيار زارع شرايطي بهتر از هفته قبل خواهد داشت.ملوان حال و روز خوشي در جدول ندارد و اگر در بازي با پرسپوليس دست خالي از ميدان خارج شود، شرايط بدتري هم پيدا مي كند. پرسپوليس براي باقي ماندن در كورس قهرماني نياز مبرمي به3 امتياز اين بازي دارد.در2 بازي ديگر امروز فولاد خوزستان ميزبان برق شيراز است.
فولاد براي خروج از بحران و برق براي نپيوستن به تيم هاي انتهاي جدول فقط به بردن مي انديشند. فولاد هم با آمدن بازيكنان اميدش از دوحه شرايط بهتري مي يابد. بايد ديد برق براي اين بازي چه برنامه اي دارد؟
فجر سپاسي ديگر تيم شيرازي ميزبان سپاهان است. فجر چه در خانه و چه در خانه حريفان با تمام وجود بازي مي كند. اتكاء به كارگروهي هميشه از ويژگي هاي مثبت تيمي است كه مسئوليت آن با غلامحسين پيرواني است. سپاهان هم تيم تيغ داري است كه به آساني تسليم نمي شود. نماينده دوم ايران در آسيا حالا به تدريج همه تيم ها و بازي هاي داخلي را به چشم بازي هاي تداركاتي مي بيند.
برنامه بازي هاي امروز
مس كرمان – استقلال اهواز 15/14: سليمي كيا كرمان
پاس – سايپا 15/16: دستگردي تهران
ملوان – پرسپوليس 15/14: تختي انزلي
فولاد – برق شيراز 15/14: تختي اهواز
فجر سپاسي – سپاهان 15/14: حافظيه شيراز