در سال جاري صورت مي گيرد
بهره برداري از سه آزاد را ه جديد
چشم اندازسالانه 23 هزار كشته در جاده هاي ايران آمار بسيار فجيعي است، نه؟ متوسط مرگ و مير در جاده هاي ايران 10 برابر متوسط جهاني است.اين فاجعه بزرگ در كنار ابعاد اجتماعي آن ساليانه بخش قابل توجهي از سرمايه ها و منابع ملي را نيز مي بلعد.از اين نظر بديهي است كه هرگونه سرمايه گذاري براي توسعه و بهسازي شبكه راه ها در ايران را ناكافي بدانيم
گروه شهري: اميرموسي كاظمي- هم اكنون 10 آزادراه به طول يك هزار و 108 كيلومتر در كشور در دست ساخت است كه از مجموع آنها سه آزادراه به طول 317 كيلومتر تا پايان امسال به بهره برداري مي رسد.
مجري طرح آزادراه هاي كشور با بيان اين مطلب گفت: محور رفت آزادراه بندر امام- اهواز به طول 92 كيلومتر تا پايان خرداد به بهره برداري مي رسد و محور برگشت اين آزاد راه نيز تا پايان امسال تكميل مي شود.
منتظري افزود: محور سرچم تا بستان آباد در آزادراه زنجان- تبريز نيز به طول 173 كيلومتر نيمه دوم سال به بهره برداري مي رسد.
وي ادامه داد: در قطعات يك و دو آزادراه زنجان- تبريز دو تونل 30 كيلومتري بايد حفر شود كه با تعيين پيمانكار، عمليات احداث اين دو قطعه نيز امسال آغاز مي شود.
منتظري از فروش اوراق مشاركت براي آزادراه زنجان- تبريز خبر داد و گفت: امسال 20 ميليارد تومان اوراق مشاركت براي تأمين اعتبارات مورد نياز اين آزادراه به فروش مي رسد.
وي بهره برداري از كنارگذر غربي اصفهان به طول 52 كيلومتر در نيمه نخست امسال را از ديگر برنامه هاي وزارت راه و ترابري در زمينه توسعه آزادراه هاي كشور عنوان كرد و افزود: عمليات احداث آزادراه ساوه به همدان در قطعه نخست به طول 90 كيلومتر آغاز و قرارداد مشاركت در احداث اين آزادراه با اختصاص 74 ميليارد تومان اعتبار منعقد شده است.
منتظري همچنين گفت: سال گذشته
13 ميليارد تومان اعتبار براي اجراي عمليات احداث آزادراه ساوه به همدان اختصاص يافت.
مجري طرح آزادراه هاي كشور عمليات احداث آزادراه خرم آباد به پل زاد را به علت وجود 22 كيلومتر تونل در دو محور رفت و برگشت مشكل ترين طرح هاي آزادراهي پس از آزادراه تهران- شمال دانست و گفت: عمليات اجرايي اين آزادراه از سال گذشته آغاز شده است.
منتظري همچنين از فروش 147 ميليارد تومان اوراق مشاركت براي آزادراه هاي كنارگذر شمالي مشهد، خرم آباد به پل زاد، بندر امام به اهواز و قزوين- رشت خبر داد و افزود: منابع مالي تكميل اين آزادراه ها از محل فروش اوراق مشاركت تأمين خواهد شد.
در همين حال وزارت راه و ترابري، اعتبارات مورد نياز مهم ترين طرح هاي عمراني شركت ساخت و توسعه زيربناهاي حمل و نقل كشور در سال 85 را اعلام كرد. بر اين اساس، مطالعات تكميلي احداث پل اروميه و راه هاي مرتبط با آن به 15 ميليون تومان اعتبار نياز دارد. طول اين پروژه كه عمليات مطالعاتي آن از سال 58 آغاز شده، 39 كيلومتر است.
هزينه احداث كنارگذر غربي تبريز به طول 15 كيلومتر نيز در سال جاري پنج ميليارد تومان گزارش شده است. همچنين اعتبارات طرح بزرگراه انزلي- رشت- لاهيجان- بابلسر- آمل- محمودآباد- ساري- بهشهر به طول 502 كيلومتر كه از سال 61 آغاز و در سال 88 به پايان خواهد رسيد، در سال جاري حدود
24 ميليارد تومان برآورد شده است.
بر اساس اين گزارش اعتبارات مورد نياز طرح بزرگراه بهشهر- گرگان- آزادشهر- بجنورد- شيروان- قوچان به طول 511 كيلومتر كه از سال 75 آغاز و در سال 88 تكميل خواهد شد، در سال جاري حدود 13 ميليارد تومان برآورد شده است.
همچنين اتصال آزادراه كاشان- نطنز به اردستان و احداث باند دوم آزادراه اردستان- نائين- اردكان- انار- رفسنجان- باغين به طول 5/6 كيلومتر در سال جاري به اعتباري حدود 21 ميليارد تومان نياز دارد. اين در حالي است كه عمليات بهسازي راه هاي كرج- چالوس، ري- ورامين و گردنه امامزاده هاشم به طول 185 كيلومتر در سال جاري به حدود 40 ميليارد تومان اعتبار نيازمند است.