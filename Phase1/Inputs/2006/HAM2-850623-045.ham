برنامه جامع كتابخانه ملي ايران آغاز به كار كرد
گروه علمي فرهنگي- برنامه جامع كتابخانه ملي ايران ديروز طي آييني در مركز همايش هاي سازمان اسناد و كتابخانه ملي آغاز به كار كرد.
به گزارش ايرنا، توليد اين محصول با همكاري سازمان اسناد و كتابخانه ملي و شركت پارس آذرخش از شهريورماه سال 82 آغاز شده است.
اين شركت با بهره گيري از متخصصان كارآمد داخلي و استفاده مناسب از دانش فني و كتابداري موجود در سازمان اسناد، اقدام به اجراي اين طرح كرده است.
سيستم جامع كتابخانه ملي مبتني بر يوني مارك(مارك ايران)بوده و فرآيندهاي فهرست نويسي، نمايه سازي، مستندسازي فيپا، شاپا، سفارشات، واسپاري، امانت، ثبت آثار و مبادله و اهدا را مكانيزه مي كند.
اشعري رئيس سازمان اسناد و كتابخانه ملي در آيين آغاز به كار اين برنامه گفت: ما معتقديم اگر قرار است اين سازمان با ارائه خدمات علمي و فرهنگي به جامعه پژوهشگر نقشي را در پيشرفت كشور ايفا كند، خود نبايد از اين قافله عقب بماند.
به گفته مشاور رئيس جمهوري، اكنون تمامي كتابهاي سازمان اعم از نسخه هاي خليج فارس، مشروطيت و صنعت نفت در حال تبديل به نسخه ديجيتال است.
اشعري افزود: تا پايان امسال حجم وسيعي از اطلاعات در بخش اسناد و كتاب به صورت كامل از طريق سايت اينترنتي در اختيار مراجعه كنندگان قرار مي گيرد.