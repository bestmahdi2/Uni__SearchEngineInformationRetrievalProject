در شهر چه خبر
نمايشگاه
گل هاي محمدي
نمايشگاه پاييزه گل هاي محمدي با هدف عرضه مستقيم كالا در حالي كار خود را از جمعه 17 شهريورماه آغاز كرد كه با استقبال خوبي روبه رو نشد.
همزماني با سفرهاي آخر هفته و مهمتر از آن اطلاع رساني ناقص مخاطبان تخفيف هاي 10 درصدي كالاهاي اين نمايشگاه را از هدف دور كرد. حال آن كه با فرصتي كه تا 26 شهريور ماه براي خريد از نمايشگاه پاييزه وجود دارد به همراه تخفيف 30 درصدي ويژه مواد غذايي احتمال بازديد و خريد بيشتر را افزايش مي دهد. اغلب كالاهاي مورد نياز ايام بازگشايي مدارس و آغاز ماه مبارك رمضان با كارشناسي و قيمت گذاري كارشناسان سازمان بازرگاني و اتاق تعاون در نمايشگاه گل هاي محمدي واقع در پارك ارم وجود دارد.
توزيع كالابرگ
به منظور كنترل بيشتر قيمت مواد غذايي علاوه بر ورود فروشگاه زنجيره اي به برنامه هاي توزيع كالا با قيمت هاي تعادلي، اعلام كالابرگ هاي روغن، قند، شكر و برنج تعادلي شهري، روستايي و عشايري و تمديد آنها از برنامه هاي وزارت بازرگاني در اين روزها هستند. عرضه بسته هاي يك كيلوگرمي شكر و سه كيلوگرمي برنج خارجي با كيفيت و قيمت مناسب در فروشگاه هاي زنجيره اي و تأمين شكر مورد نياز قنادي ها به منظور كنترل قيمت زولبيا و باميه از ديگر برنامه هاي متعادل كردن قيمت ها محسوب مي شود.
تست موتورسيكلت ها
گويا تحولات جديدي در بازار موتورسيكلت در حال جريان است كه منشأ آن توقف فروش قطعات موتورسيكلت توسط شركت هاي چيني به صورت يوزانس به خريداران ايراني است. بدين ترتيب شرايط براي خريد اقساطي مونتاژكاران داخلي دشوارتر مي شود. شركت بازرسي كيفيت نيز كه از طرف مؤسسه استاندارد عهده دار نظارت بر كيفيت موتورسيكلت ها است يك شركت داخلي را براي تست ايمني ديگر موتورسيكلت هاي توليدي صنعتگران انتخاب كرده است تا سردرگمي توليدكننده هاي مذكور رفع شود.
كلاس تعمير خودرو
فرهنگسراي خاوران يك دوره آموزشي تعمير خودرو را برگزار مي كند. اين دوره ها علاوه بر غني كردن اوقات فراغت علاقه مندان براي افزايش اطلاعات فني آنان در مورد خودرو نيز مفيد خواهد بود. علاقه مندان حضور در دوره هاي تعميركار اتومبيل خود باشيم در فصل پائيز مي توانند به منظور ثبت نام همه روزه از ساعت 8 الي 20 به واحد آموزش فرهنگسراي خاوران مراجعه و يا جهت كسب اطلاعات بيشتر با شماره 33730002 تماس بگيرند.
مسابقات گل كوچك
فرهنگسراي خانواده به مناسبت فرا رسيدن ماه مبارك رمضان مسابقات منطقه اي گل كوچك را برگزار مي كند. در اين مسابقات كه در تاريخ 30 شهريورماه برگزار مي شود، نوجوانان و جوانان مقطع سني 15 تا 29 سال با هم به رقابت مي پردازند و در پايان به برگزيدگان جوايز نفيسي اهدا مي شود. تيم ها متشكل از 3 نفر اصلي، 3 نفر ذخيره و يك نفر مربي است. علاقه مندان جهت ثبت نام مي توانند با همراه داشتن يك قطعه عكس و يك برگ كپي شناسنامه به نشاني خيابان آيت الله مدني، كوي فدك مراجعه و يا جهت كسب اطلاع بيشتر با شماره تلفن 77810026 تماس بگيرند.