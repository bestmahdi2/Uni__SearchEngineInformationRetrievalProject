خيزش ويروس مرموز
تا دندان هاي اژدها هنو ز فاصله داريم
محمد سرابي
بيماري ايدز تا به حال دو مرحله را در ايران طي كرده است و پيش بيني ها نشان مي دهد اگر مبارزه با آن مؤثر نباشد وارد مرحله سوم خواهد شد. هر چند وقت يك بار كساني نسبت به اين مرحله سوم اعلام خطر مي كنند ولي معياري نيست كه نشان دهد چقدر تا خطر فاصله داريم.
گفته مي شود كه در اغلب جوامع ايدز ابتدا از راه فرآورده هاي خوني منتشر مي شود سپس ترزيق در ميان مصرف كنندگان مواد مخدر آن را منتقل مي كند و بعد از آن نوبت به انتقال از راه تماس جنسي مي رسد. در مرحله چهارم انتقال مادر به فرزند هم به موارد قبلي اضافه مي شود كه در آن بيماري كاملاً از كنترل خارج خواهد شد.
اژدهاي سرخ
به راستي همه گيري ايدز چه تفاوتي با الگوي همه گيري ديگر بيماري ها دارد؟  تفاوت هاي اين بيماري را مي توان در سه نكته خلاصه كرد. 1- ايدز واكسن ندارد: بنابر اين نمي توان مانند فلج اطفال يا سرخك تمام افراد مستعد را واكسينه كرد. 2- ايدز درمان قطعي ندارد و تنها مي شود با تقويت دستگاه دفاعي بدن عوارض آن را به تأخير انداخت. 3- ايدز در مرحله گسترش عمومي كاملاً مرتبط با رفتارهاي پرخطري است كه معمولاً انكار مي شوند و راه تحقيق را مي بندند.
ايدز به عنوان يك بيماري مشخصات ديگري هم دارد كه باعث مي شود ترسناك  تر به نظر بيايد. عامل hiv پس از ورود به بدن انسان بين دو ماه تا يك سال قابل شناسايي در آزمايشات معمولي نيست. حتي بعد از فعال شدن بيماري و واكنش بدن نسبت به آن باز هم ممكن است تا ده سال در حالت نهفته باقي بماند و شخص از بيمار بودن خويش بي اطلاع باشد. اين ويژگي ها براي ترساندن مردم كافي هستند. آيا ترساندن براي پيشگيري از بيماري مؤثر است؟ ايدز براي ما بيشتر شبيه يك اژدها است تا يك بيماري مسري و علاوه بر آن كه از ابتلاي به آن مي ترسيم، مبتلايان را نيز با برچسب فساد اخلاقي از اجتماع خود دور مي كنيم.
يك اچ آي وي مثبت اگر در يك مدرسه، اداره، كارخانه يا بدتر از همه در يك درمانگاه پزشكي بيماري خود را ابراز كند به احتمال بسيار بالا با برخورد بسيار ناخوشايندي از آنجا رانده خواهد شد. اين شخص در درمانگاه دوم درباره بيماري خود چيزي نمي گويد و پزشكان، كاركنان و بيماران ديگر را در معرض خطر قرار خواهد داد.
فرد بيمار در اين صورت از فهرست آمارها و از برنامه  درماني خارج خواهد شد. البته يك سري اقدامات در دولت و مجلس براي رفع تبعيض از اين بيماران انجام شده است ولي با تبليغاتي كه در گذشته صورت مي گرفت هنوز هم جامعه ما اين بيماري را مساوي با فساد اخلاقي مي داند. شايد به همين دليل است كه نزديك به يك چهارم بيماران راه ابتلاي خود را نامشخص ذكر كرده اند.
ناشناخته
با اين كه آمارهاي متفاوتي از گسترش ايدز وجود دارد ولي مي توان به نتايج تحقيقات اداره بيماريهاي عفوني وزارت بهداشت استناد كرد. تا پايان بهار 1385، 5/94 درصد از بيماران مبتلايان به ايدز و hiv مرد و 5/5 درصد آنها زن بوده اند. پس مي توان نتيجه گرفت كه ايدز در حال حاضر يك بيماري مردانه است.
درباره روشهاي چهارگانه انتقال نيز اين اعداد به دست آمده اند. فرآورده هاي خوني 8/1 درصد، اعتبار تزريقي 64 درصد، آميزشي 4/7 درصد و مادر به كودك 5/0 درصد. اين آمار نشان مي دهد كه عمده ترين روش گسترش ايدز در ايران اعتياد تزريقي است. ولي يك قسمت ديگر نيز وجود دارد، 3/26 درصد بيماران روش انتقال را نامشخص دانسته اند. با توجه به قبح اخلاقي ارتباط جنسي به نظر مي آيد سهم زيادي از اين 26 درصد متعلق به روش آميزشي باشد كه بيماران سعي كرده اند آن را پنهان كنند. مي توانيم در نهايت بدبيني اين دو را جمع زده و به رقم 35 درصد ارتباط جنسي برسيم. ولي باز هم اعتياد تزريقي رتبه اول خود را حفظ مي كند. بنابراين ما هنوز در مرحله دوم گسترش ايدز هستيم ولي بسياري از بيماريها به صورت تصاعدي رشد مي كنند و ممكن است ناگهان منفجر شوند. مصطفي اقليما از اعضاي انجمن مددكاران ايران عقيده دارد كه اطلاعات آماري درباره ايدز در ايران و جهان بسيار مبهم و نامشخص است و درباره ايدز به عنوان يك بيماري جديد نمي توان به سادگي پيش بيني كرد. او مي گويد هشت سال قبل شاهد بودم كه در فرانسه يك وحشت همگاني از ايدز وجود داشت. وسايل پيشگيري از انتقال جنسي همه جا، حتي در مدارس به رايگان عرضه مي شد. عده اي از مردم هراس داشتند كه تمام محيط اطرافشان آلوده باشد. نظام هاي بهداشتي كارايي نداشتند و حدس مي زدند كه تا چند سال آينده ايدز همه را به كشتن خواهد داد. ولي در همان كشور هم كساني بودند كه ابداً به اين مسائل اهميت نمي دادند. ايدز يك بيماري ناشناخته است. ما تنها مي توانيم انگيزه زندگي كردن را زياد كنيم تا مردم بيشتر مراقب سلامتي خود باشند. مدتي نيز شايع شده بود كه ممكن است ايدز از راه نيش حشرات(تقريباً مشابه مالاريا)منتقل شود.
هنوز فرصت هست
سؤال اصلي هنوز باقي مانده است. ما چقدر تا لبه پرتگاه فاصله داريم؟ دكتر عباس صداقت رئيس اداره ايدز وزارت بهداشت تعداد افراد +hiv را تا ابتداي تيرماه امسال 13300 نفر عنوان كرد ولي اين تعداد، مواردي هستند كه در وزارت بهداشت ثبت شده اند. احتمالاً افراد آلوده بايد بيشتر از ميزان فوق باشند. صداقت مي گويد: سازمان جهاني بهداشت who يك فرمول براي كشورهاي جهان تعيين كرده است كه با متغيرهاي محلي پر مي شود و در هر منطقه با منطقه ديگر تفاوت دارد. با استفاده از اين فرمول و قرار دادن وضعيت سني، جنسي، جمعيتي و... مي توان تخميني از تعداد مبتلايان پيدا كرد. براساس اين فرمول ما در سال 84 هفتاد هزار نفر و در سال 85 احتمالاً صد هزار بيمار +hiv خواهيم داشت. توجه داشته باشيد كه براساس همين فرمول اگر 20 درصد عدد تخمين در گزارشات كشف شده باشد نشانه يك موفقيت در مهار ايدز است.
يكي از سازمانهاي مردمي كه براي كمك به معتادان ساخته شده است مدتي قبل خبر داد كه براساس استاندارد سازمان جهاني بهداشت اگر ميزان ابتلا به ايدز از 15 درصد جمعيت بيشتر شود اين بيماري از كنترل خارج شده است. بنابراين ما هنوز فرصت داريم.
باور كنيد
صداقت مي گويد: يكي از مشكلات ما در دسترسي به بيماران +hiv(دسترسي به معناي معرفي، آمارگيري، درمان و...)شناسايي يكي از عوامل اصلي انتقال اين بيماري يعني زنان خياباني است. در كشور ما هنوز اين زنان كانون انتشار بيماري نيستند ولي اگر ايدز كنترل نشود و آلودگي به اين قسمت از اجتماع انتقال يابد مهار آن بسيار مشكل خواهد شد. جاي تعجب است كه وقتي هنوز عده اي حتي وجود زنان خياباني را انكار مي كنند، انتظار داشته باشيم كه آنان را شناسايي كرده و مورد آزمايش قرار دهيم. او يك الگو براي تغيير نحوه انتشار بيماري تعريف مي كند.
يك معتاد تزريقي از راه سرنگ مشترك اچ آي وي را دريافت كرده است. به احتمال زياد همسر او نيز به زودي آلوده خواهد شد. اين شخص پس از مدتي به زندان افتاده يا خواهد مرد و خانواده اش بدون سرپرست باقي مي مانند. همسر او شايد جزو كساني باشد كه ناگزير مي شود كه براي تأمين هزينه زندگي تن به خودفروشي دهد و فرجام چنين كاري معلوم است؛ دامن زدن به گسترش بيماري ايدز.