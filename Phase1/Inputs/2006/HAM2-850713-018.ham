بازگشايي نمادها، معادلات جدول تقاضا را به هم ريخت
گروه بورس- فرآوري مواد معدني ديروز بلافاصله پس از بازگشت به تالارهاي بورس تهران از نظر ارزش كل دستور خريدهاي صادر شده در صدر جدول تقاضا نشست.
به گزارش همشهري، معاملات روز چهارشنبه بورس در حالي به پايان رسيد كه هنوز450 تقاضاي خريد براي سهام فرآوري مواد معدني روي ميز كارگزاران باقي مانده بود. ارزش كل اين دستور خريدها 215 ميليارد ريال تخمين زده مي شود.در اين روز از نظر تعداد متقاضيان خريد نيز شركت ملي سرب و روي در صدر جدول بورس جاي داشت. 854 نفر بلافاصله پس از بازگشايي نماد اين شركت در صف خريد 3/8 ميليون سهم شركت ملي سرب و روي ايستادند.به اين ترتيب و پس از يك ماه يكه تازي سهام پتروشيمي، سهام گروه معادن و فلزات بار ديگر نبض تالارهاي بورس را در دست گرفتند.
اما در سوي ديگر بازار، در ابتداي وقت مبادلات ديروز ايران خودرو با حجم بالاي دستورهاي فروش مواجه شد. ضمن اين كه پاكسان نيز با توجه به صدور180 دستور فروش و نيرومحركه با 134 دستور فروش به جدول عرضه در بورس تهران اضافه شدند.
نمادهاي باز و بسته شده
در پايان مبادلات روز چهارشنبه 5 نماد مبادلاتي متوقف شد كه حق تقدم هاي سيمان شرق، كنتورسازي و توسعه صنايع بهشهر از آن جمله بودند. ضمن اين كه ديروز دادوستد سهام قطعات اتومبيل به علت برگزاري مجمع عمومي عادي به طور فوق العاده و كاشي پارس براي برگزاري مجمع عمومي فوق العاده متوقف شد. از سوي ديگر در اين روز نماد شركت هاي كالسيمين، شركت ملي سرب و روي، باما، فرآوري مواد معدني، ايران خودرو، مهركام پارس، چرخشگر، صنعتي نيرو محركه، توليد محور خودرو، پارس خزر، ايتالران، عمران و توسعه فارس و فرآورده هاي تزريقي ايران باز شد.