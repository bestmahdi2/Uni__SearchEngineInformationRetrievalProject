كوتاه از خانه ملت
اصرار نمايندگان بر نظر خود
گروه سياسي- نمايندگان مجلس شوراي اسلامي صبح ديروز به مناسبت يكصدمين سالگرد مجلس شوراي اسلامي با مقام معظم رهبري ديدار كردند.
به گزارش خبرنگار پارلماني ما، نمايندگان مجلس شوراي اسلامي قبل از شروع جلسه علني، در يك جلسه غيرعلني به بررسي مشكلات اخير پيرامون كاريكاتور روزنامه ايران پرداختند و حداد عادل در اين زمينه صحبت كرد.جلسه علني ديروز مجلس به دليل ديدار نمايندگان با مقام معظم رهبري بدون نطق پيش از دستور نمايندگان و تذكرات آيين نامه اي وارد دستور شد كه نمايندگان به بررسي ايراد شوراي نگهبان در ماده 13 لايحه ديوان عدالت اداري پرداختند و در نهايت بر نظر خود در اين ماده اصرار كردند اين جلسه تا حدود ساعت 10 به طول انجاميد.
نشست مشترك كميسيون امنيت ملي با شوراي تامين استان كرمان
مهر: كميسيون امنيت ملي و سياست خارجي مجلس شوراي اسلامي در نشست عصر ديروز خود تامين امنيت شرق كشور و حوادث و ناامني هاي اخير در استان كرمان را بررسي و بر لزوم اجراي طرح هايي براي تامين امنيت شرق كشور تاكيد كرد.كاظم جلالي در پايان نشست ديروز گفت: در اين جلسه مسائل امنيتي استان كرمان با حضور استاندار و مسئولان دستگاههاي مختلف اين استان از جمله مديركل اطلاعات، فرمانده انتظامي، رئيس دادگستري و فرماندهي عمليات نصر، فرمانده مقاومت استان، فرمانده لشكر 31 ثارالله و نمايندگان استان كرمان در مجلس به طور مفصل مورد بحث و بررسي قرار گرفت.
ديدار رئيس جمهور افغانستان با رئيس مجلس شوراي اسلامي
رئيس مجلس شوراي اسلامي بعدازظهر ديروز در ديدار حامد كرزاي رئيس جمهور افغانستان با تأكيد بر سياست اصولي جمهوري اسلامي ايران مبني بر كمك به ايجاد ثبات و امنيت و توسعه پايدار در افغانستان گفت: ثبات و پيشرفت افغانستان تأمين كننده منافع ملي جمهوري اسلامي ايران خواهد بود. توانايي و قدرت هريك از دو كشور متعلق به ديگري است.