در نخستين همايش تخصصي پيامدهاي پيوستن ايران به wto و تأثير آن در صنعت گردشگري ابراز شد
سرمايه گذاري هاي جهانگردي در جهان به 1404 ميليارد دلار تا سال 2010مي رسد
گروه علمي فرهنگي: نخستين همايش تخصصي پيامدهاي پيوستن ايران به سازمان تجارت جهاني و تأثيرات آن در توسعه صنعت گردشگري ديروز با حضور مسئولان بخش هاي دولتي و خصوصي و نماينده تام الاختيار ايران در wto در محل روزنامه اطلاعات برگزار شد.
عباس ناصحي، مديرعامل گروه هتل هاي پارس به عنوان اولين سخنران با اشاره به بي مهري هايي كه بر صنعت گردشگري روا داشته شده است گفت: صنعت گردشگري اخيراً با شناخت ويژگي هاي حياتي آن براي كشور، مورد توجه كليه بخش هاي دولتي و خصوصي قرار گرفته است.
وي با اشاره به آمارهاي wto در خصوص ميزان سرمايه گذاري هاي جهانگردي و افزايش آن تا سال 2010 به عدد تقريبي 1404 ميليارد دلار از كل سرمايه گذاري ها خاطر نشان كرد: بنابر آمارهاي wto در خصوص فعاليت هاي سفر و جهانگردي در بين سال هاي 2000 تا 2010 داراي رشدي معادل 4/2 درصد در هر سال خواهد بود درآمدي ساليانه نزديك به هزار ميليارد دلار را ميان كشورهاي داراي بازار جهانگردي مي كند.
وي تأكيد كرد: در شرايطي كه صنعت جهانگردي هر روزه با افزايش متقاضيان سرمايه گذاري و همچنين توليد درآمدهاي مختلف مواجه است، سهم ايران از اين درآمد اقتصادي چشمگير بسيار ناچيز و اندك است.
در ادامه اين مراسم دكتر اسفنديار اميد بخش، مديركل نمايندگي تام الاختيار ايران در سازمان تجارت جهاني گفت: در بررسي پرونده الحاق ايران به سازمان تجارت جهاني، حوزه صنعت گردشگري يكي ازمهم ترين بازارها براي ابراز وجود ايران در ميان كشورهاي ديگر است. بحث پيوستن ايران به سازمان تجارت جهاني چند سالي است كه مطرح شده و موافقان و مخالفان بسياري را با خود همراه كرده است.وي تأ كيد كرد: مهم ترين بحث در پيوستن در سازمان تجارت جهاني هماهنگي و بررسي تبعات مثبت و منفي آن براي نظام و دولت است كه مطمئناً بيش از هر موضوع ديگري مورد توجه نمايندگان ايران در مذاكرات الحاقي است.
دكتراميدبخش با اشاره به حضور ايران به عنوان عضو ناظر در سازمان wto ادامه داد: اكنون كه به نظام تجارت چند جانبه جهاني پيوسته ايم، مهم ترين محور جهت الحاق كشورمان به اين سازمان تدوين نظام حقوقي متناسب با الزامات و اصول كشورمان و همچنين موافق با اصول سازمان تجارت جهاني است.
دكتر اميد بخش ادامه داد: برخلاف كالا كه بازار مشخص دارد، در مورد خدمات، با تعرفه ورودي مواجه نيستيم و از آنجايي كه صنعت گردشگري مصداق بارز مصرف خدمات در خارج و يا داخل كشور است، بازار گردشگري ايران يكي از موارد مهم براي بررسي الحاق ايران به wto است.وي با اشاره به طبقه بندي هاي مختلف خدمات در تعاريف wto افزود: در حضور سرمايه گذاران در يك كشور براي سرمايه گذاري و ايجاد شعب و نمايندگي هاي مختلف، جابه جايي افراد از كشور به كشور ديگر، از جمله شيوه هاي متداول در تعاريف سازمان تجارت جهاني است.