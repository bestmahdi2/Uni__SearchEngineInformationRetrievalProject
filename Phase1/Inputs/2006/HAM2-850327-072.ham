براي نخستين بار در ايران اجرا مي شود
توليد زلزله مصنوعي براي شناسايي گسل هاي زيرسطحي تهران
گروه شهري- پروژه شناسايي گسل هاي زير سطحي تهران، با استفاده از داده هاي لرزه نگاري، تيرماه امسال براي نخستين بار در ايران و با توليد زلزله مصنوعي اجرا مي شود.
به گزارش روابط عمومي شهرداري تهران، مازيار حسيني- رييس سازمان پيشگيري و مديريت بحران شهر تهران- با اعلام اين خبر گفت: با مشاركت مركز مديريت بحران شهر تهران، شركت عمليات اكتشاف نفت و پژوهشگاه بين المللي مهندسي زلزله كه به عنوان مشاور كار معرفي شده است، قصد داريم تمام مناطقي را كه گسل آن ها بر اثر گذشت زمان ممكن است زير آبرفت ها مدفون شده باشند شناسايي كنيم.
وي با اشاره به ملي بودن اين پروژه گفت: براي اجراي آن دو پروفيل در نظر گرفته شده است؛ پروفيل اول شماليجنوبي است كه از قسمت كوهستاني منطقه يك و حد فاصل دركه و ولنجك آغاز و به منطقه كهريزك و بهشت زهرا ختم مي شود.
پروفيل دوم نيز شرقي- غربي است كه از دهكده المپيك شروع و در محدوده پارك سرخه حصار پايان مي يابد.
دبير ستاد حوادث غيرمترقبه شهر تهران در مورد زمان آغاز و پايان اجراي اين پروژه گفت: اواخر تيرماه و هنگام تعطيلي مدارس اين پروژه به صورت آزمايشي در جبهه جنوبي آغاز خواهد شد و قصد داريم در پايان تابستان و پيش از بازگشايي مدارس طي 3 ماه اين كار را به پايان برسانيم.
حسيني در مورد وجود نقشه تهران كه در آن گسل ها به طور دقيق مشخص شده باشند، گفت: بر اساس گزارش رسمي سازمان زمين شناسي، نقشه اي كه گسل هاي تهران در آن مشخص شده باشند، تهيه شده است و از آنجا كه بسياري از نخبگان نظير دكتر بربريان روي آن مطالعه كرده اند، بسيار قابل قبول است، اما در حال حاضر پاسخگوي نيازهاي تهران نيست.
وي توضيح داد: نقشه فعلي از نظر شناسايي گسل ها و ساز و كار ژرفاي توليد لرزه خوب است، اما براي مديريت بحران مناسب نيست.نقشه بايد به روز باشد تا دستور العمل مشخص داشته باشيم.در اين صورت مي توان تشخيص داد چه ساختمان هايي روي گسل قرار دارند تا براي بهسازي و مقام سازي آن ها اقدام كرد.