نقش زبان در شيوه ادراك و شناخت انسان
همبستگي مغز و زبان
ترجمه: فرهاد رضائي
پيچيدگي هاي مغز و سيستم ادارك بشر همواره يكي از موضوع هاي جالب توجه و بسيار اسرار آميزي بوده كه دانشمندان علوم مختلف را به تفكر و تحقيق در اين زمينه واداشته است.
امروزه با توسعه شتابان فن آوري هاي مدرن، دانشمندان گوناگوني در حوزه هاي مختلف از جمله عصب شناسي، فيزيولوژي، روان شناسي، رفتارشناسي و... در صدد شناخت هرچه بيشتر اسرار مغز آدمي هستند تا دريابند به راستي چيست كه از گونه هومو ساپينس يك موجود متفاوت با ساير موجودات زنده مي سازد.
در اين ميان، ارتباط ميان زبان و مغز در بسياري از موارد در كانون توجه قرار داشته، به طوري كه شمار فراواني از پژوهشگران بر اين باورند كه زبان در شيوه تفكر، شناخت و درك انسان تاثيرگذار است و در واقع، مي توان گفت به نوعي چارچوب شناختي ما را نسبت به محيط پيرامون، شكل مي بخشد.
منشور زبان
عصب شناساني كه سرگرم بررسي ساختار و تحليل سيستم عملكردي بخش هاي مختلف مغز هستند، اعلام كردند: نتايج حاصل از جديدترين تحقيقات در اين زمينه، نشان مي دهد نيمكره چپ مغز انسان ممكن است به جهان پيرامون از درون يك كانال زباني يا يك منشور زبان بنگرد.
گزارش جديدي كه در شماره اخير ژورنال علمي نيچر انتشار يافته، حاكي است درك ما از رنگ هاي گوناگون مي تواند متكي بر اين نكته باشد كه آنها را از سمت راست ميدان ديد يا سمت چپ آن مشاهده كنيم.
پژوهشگران دانشگاه كاليفرنيا با كشف اين موضوع، تصريح كردند: چنين پديده اي در شيوه عملكرد مغز انسان نشانگر آن است كه زبان چطور مي تواند شيوه مشاهده و نگرش ما نسبت به جهان اطراف را دستخوش تغيير كند.
بر اساس اين گزارش، نظريه تاثيرگذاري زبان بر ادراك و شناخت انسان، ايده جديدي به شمار نمي رود، به طوري كه بنجامين لي ورف، زبان شناس آمريكايي، در دهه 1930 نظريه جنجال برانگيز خود در اين زمينه را ارائه داد.
وي در اين نظريه تاكيد كرد: ساختار زبان حتي بر شيوه تفكر انسان ها نيز تاثير مي گذارد و نتايج حاصل از تحقيقات بعدي نيز به روشني نشان داد كه اين نظريه دست كم در برخي موارد صادق است.
با وجود انجام برخي تحقيقات در اين زمينه در دهه هاي گذشته، تاثيرگذاري زبان روي ادارك و شيوه تفكر بشر همچنان به عنوان يك پرسش باقي مانده است و دانشمندان فراواني به ويژه عصب شناسان و متخصصان مغز در پي آن هستند كه دامنه اين تاثيرگذاري و شيوه و ساز و كار دقيق آن را تا حد ممكن مشخص كنند.
دو نيمكره؛ دو نگرش
به گزارش نشريه نيچر، شماري از پژوهشگران دانشگاه كاليفرنيا در بركلي ايالات متحده آمريكا به سرپرستي ريچارد ايوري در چارچوب تحقيقات خود، به بررسي اين تاثيرات روي داده هاي بينايي ورودي به مغز از طريق چشم و اعصاب بينايي پرداخته و آن را در مورد نيمكره هاي چپ و راست مغز بررسي كرده اند و به اين ترتيب، نتايج حاصل از تحقيقات آنها ممكن است شواهد علمي جالب توجهي را در اين زمينه در اختيار ساير محققان قرار دهد.
به گفته اين دانشمندان، زبان به طور عمده در نيمكره چپ مغز پردازش مي شود، يعني همان نيمكره اي كه با سيگنال ها و داده هاي بينايي دريافت شده از سمت چپ شبكيه هر دو چشم انسان سر و كار دارد و آنها را بررسي و تجزيه و تحليل مي كند.
با توجه به اين كه نور انعكاس يافته از اجسام موجود در سمت راست ميدان بينايي به طور عمده به سوي ناحيه چپ شبكيه چشم هدايت مي شود، محققان چنين استنتاج كرده اند كه رنگ هاي مربوط به اشياي موجود در سمت راست ميدان بينايي، ممكن است در معرض تاثيرات ناشي از زبان قرار گيرند. از سوي ديگر، سيگنال ها و داده هاي بينايي اشيايي كه در سمت چپ ميدان بينايي انسان قرار دارند، بيشتر به نيمكره راست مغز راه مي يابند و از اين رو، انتظار بر اين است كه كمترين ميزان تاثيرپذيري از زبان را در سيستم مغزي متحمل شوند.
آزمون ميدان سبز
پژوهشگران دانشگاه كاليفرنيا براي بررسي درستي نظريه خود، آزمايش ويژه اي ترتيب دادند؛ آنها در اين آزمايش، تصويري از مربع هاي سبز چيده شده پيرامون يك دايره را به گروهي از داوطلبان نشان دادند و سپس، به اندازه گيري زمان صرف شده براي كشف مربع داراي رنگ به نسبت متفاوت(سبز تيره تر از سايرين)در افراد مختلف پرداختند.
به اين ترتيب، آزمايش مورد نظر چندين بار تكرار شد و در آنها، دانشمندان مربع متفاوت را گاهي در ناحيه چپ ميدان بينايي و گاه در سمت راست
قرار دادند. همچنين بررسي ها در مورد مربعي با رنگ به كلي متفاوت همچون رنگ آبي نيز انجام شد و در هر مورد، زمان صرف شده براي تشخيص مربع مورد نظر در ميان ساير مربع هاي سبز رنگ، بر حسب محل قرارگيري آن در سمت راست يا چپ ميدان ديد به طور دقيق مورد سنجش قرار گرفت.
نتايج حاصل از اين سلسله آزمايش ها نشان داد زمان صرف شده براي تشخيص مربع داراي رنگ به نسبت تيره تر يا مربع داراي رنگ متفاوت همچون آبي در ميان ساير مربع ها، هنگامي كه در سمت چپ ميدان بينايي قرار گرفته باشد، مشابه و يكسان است، اما هنگامي كه مربع متفاوت در سوي ديگر و سمت راست اين ميدان قرار داده مي شود، تشخيص و شناسايي مربع سبز تيره نسبت به تشخيص مربع آبي رنگ، با صرف زمان بيشتري همراه است.پژوهشگران آمريكايي بر اين باورند كه اين اختلاف زمان تشخيص در مورد رنگ آبي، به سبب آن است كه اين رنگ در زبان هاي مختلف، نام متفاوتي با رنگ سبز دارد و نيمكره چپ مغز كه مي توان آن را يك نيمكره زبان دوست ناميد، آبي و سبز تيره تر از سايرين را با سرعت مشابهي تشخيص مي دهد، اما در مورد نيمكره راست مغز اين طور نيست.ايوري تصريح مي كند كه نتايج حاصل از اين آزمايش ها مي تواند وابستگي افزايش تفاوت ها يا تشابه ها متكي بر زبان را در سيستم پردازش مغز انسان به نمايش گذارد، اما اين پديده فقط در يك نيمكره مغز انسان ظاهر مي شود.
بازي حافظه
ايوري و همكارانش در دانشگاه كاليفرنيا نظريه خود را در بوته آزمون ديگري نيز قرار دادند؛ به طوري كه آنها اين بار از آزمايش شوندگان خواستند تا يك سري از كلمات را در جريان آزمون هاي ديداري خود به حافظه بسپارند.
نتايج حاصل از اين آزمايش و مقايسه نتايج آن
بر اساس قرارگيري كلمه ها در دو سوي راست يا چپ ميدان بينايي افراد مورد آزمايش، تاييد ديگري بر اين نظريه ارائه كرد و همچنين نشان داد كه حافظه نيز بازيگر ديگري در اين زمينه به شمار مي رود.
به گفته محققان، دو منشور حافظه و زبان، كانال مهمي به شمار مي روند كه مغز ما بخشي از شناخت خود از دنياي اطراف را از طريق اين كانال كسب مي كند و در بسياري از موارد، از درون اين دو منشور به جهان و محيط پيرامون خود مي نگرد.
زبان و تفكر
بسياري از دانشمندان بر اين باورند كه شكل گيري انديشه هاي گوناگون در مغز انسان و تبادل آنها بدون زبان و نقش مهمي كه در مغز ايفا مي كند، ممكن نيست. به عبارت ديگر، اين نظريه بيش از پيش قوت گرفته است كه انديشه ها به ياري زبان شكل مي گيرند، تكامل مي يابند و با ديگران در ميان گذاشته مي شوند و به سايرين انتقال مي يابند. البته مقصود از زبان نه گفتار صرف، بلكه چارچوبي به نام زبان براي بيان عقايد و انديشيدن درباره آنهاست.
شماري از پژوهشگران بر اين نكته تاكيد دارند كه انديشه ها فقط از طريق واژه ها و تركيب كلمه ها با يكديگر شكل مي گيرند و البته شمار ديگري از دانشمندان نيز انتقادات و اصلاحاتي را در خصوص اين نظريه ارائه مي دهند.
به گفته برخي از اين محققان، واقعيت ها به وسيله كلمه ها و در چارچوب واژه ها و تركيب آنها در مغز انسان انعكاس مي يابند و موجبات شناخت بشر از محيط پيرامون خود را فراهم مي كنند. البته نبايد فراموش كرد كه چنين ايده اي به هيچ وجه به مفهوم يكسان بودن انديشيدن با سخن گفتن نيست، زيرا مي توان جمله ها و كلمه ها را بدون بيان هيچ مفهوم و محتوايي، پشت سر يكديگر رديف كرد و بيان داشت.
پرداختن به زبان و نقش آن در چارچوب و قالب هاي مغزي براي تجزيه و تحليل داده ها و سيگنال هاي ورودي و درك آنها، بدون ترديد به عنوان يكي از زمينه هاي تحقيقاتي مهم جهان علم باقي خواهد ماند و در اين ميان، چشم ها بيش از همه به عصب شناسان و متخصصان فيزيولوژي اعصاب دوخته شده است تا پرده از اسرار بيشتري در اين زمينه برگيرند.
منبع:ژورنال نيچر