با هدف بهبود كيفيت زندگي و دستيابي به اهداف توسعه هزاره
چهارمين برنامه كشوري «صندوق جمعيت ملل متحد در ايران» تشريح شد
گروه اجتماعي، مريم غفاري: چهارمين برنامه كشوري «صندوق جمعيت سازمان ملل متحد» كه به منظور دستيابي به اهداف برنامه عمل كنفرانس بين المللي جمعيت و توسعه در قاهره و «اعلاميه هزاره» طراحي شده است با هدف تقويت ظرفيت ها و توان دستيابي به «اهداف توسعه هزاره»،حكومت  مداري خوب و مديريت فاجعه با بودجه بالغ بر 5/10 ميليون دلار تشريح شد.
محمد عبدالاحد، نماينده صندوق جمعيت ملل متحد در ايران در گزارش ارسالي به همشهري اهداف و اولويتهاي چهارمين برنامه كشوري در ايران را تشريح كرد. براساس اين گزارش، اهداف اصلي چارچوب توسعه ايران در فاصله سالهاي 1384 تا 1388 عبارتند از: دستيابي به هماهنگي بيشتر بين برنامه هاي دفاتر مختلف سازمان ملل متحد در ايران و ايجاد فرصتهايي براي خلاقيت مشترك و استفاده از مزيت هاي نسبي هر دفتر كه مهمترين اين اولويتها براي چارچوب توسعه عبارتند از: تقويت ظرفيتها، كاستن از آسيبهاي ناشي از فجايع طبيعي و امنيت و عدالت اجتماعي.
اين گزارش حاكي است، هدف اصلي از برنامه چهارم كشوري كمك به هدف ملي افزايش كيفيت زندگي مردم ايران از راه بهبود دسترسي به خدمات بهداشت باروري، توانمندسازي زنان و بهبود ظرفيت توليد و آمار كشور براي پايش اهداف توسعه هزاره است.
اقدامات اين برنامه كشوري در ايران در خصوص بهداشت باروري شامل استاندارد كردن و اجراي پروتكل هاي بهداشتي براي كاهش خطر دوران بارداري و ايجاد بيمارستان هاي دوستدار مادر و تقويت دستگاه مديريت تداركاتي بهداشت باروري است.
بهسازي اطلاعات و خدمات بهداشت باروري براي پيشگيري از اچ.آي. وي ‎/ايدز و ارائه خدمات مربوط به گروههاي آسيب پذير از اهميت بالايي برخوردار است، چون در ايران گروه سني 15 تا 24 سال بزرگترين گروه جمعيتي و 28 درصد از كل جمعيت را تشكيل مي دهند، لذا رفتار بهداشت باروري اين گروه نه تنها در تندرستي و رفاه ايشان تأثير عمده اي دارد بلكه براي جهش بعدي توسعه كشور نيز تعيين كننده است.
به همين دليل، رويكردي همه جانبه به نيازهاي اين گروه در زمينه اطلاع رساني و خدمات بهداشتي باروري نيازمند راهكارهاي ملي است كه مبتني بر توافق عمومي باشد و با مشاركت بخش هاي گوناگوني انجام شود كه جوانان داخل و خارج از مدارس را هدف گيري كرده و حقوق آنان در بيان نيازها و خواسته هاي خود و مشاركت تأمين نيازهايشان را به رسميت بشناسند.
براساس اين گزارش، ايران شاهد يك اپيدمي متمركز اچ. آي.وي/ ايدز است بدين معني كه با وجود شيوع كمتر از 1/0 درصد مبتلايان به اين بيماري در كل جمعيت، اين رقم در ميان گروه هايي با رفتار پرخطر، بويژه مصرف كنندگان مواد مخدر تزريقي بسيار بالاتر است. اكنون كه اين اپيدمي در مراحل ابتدايي آن است، ايران فرصتي منحصر به فرد براي متوقف كردن اين بيماري و معكوس كردن روند آن دارد، اما اين امر محتاج اقدامات پيشگيرانه گسترده و در صورت امكان ادغام آنها در نظام ارائه خدمات موجود است. همچنين لازم است با بررسي هاي آماري كارآمد،اطلاعات دقيقي از پيشرفت  اين اپيدمي تهيه شود و گروههاي با بيشترين آسيب پذيري مشخص شده و براي تمركز اطلاعات و خدمات هدف گيري شوند.
مهمترين فعاليتهايي كه براي پاسخگويي به اين نيازها در اين برنامه ملي كشوري انجام خواهد شد عبارتند از: برنامه ترويجي درباره سياستهاي مربوط به عفونتهاي مقاربتي و اچ.آي. وي/ ايدز با سياستگذاران و ساير تصميم گيران ارشد، پشتيباني از نظام ديده وري رفتاري با تمركز بر زنان و جوانان، تحقيق بر روي نحوه دسترسي به گروههاي پرخطر، پشتيباني از ادغام آزمايش ايدز در شبكه بهداشت و آموزش تأمين  كنندگان بخش خصوصي در تشخيص، مديريت و آمارگيري عفونتهاي مقاربتي.
اين گزارش مي افزايد، ايران دومين كشور فاجعه خيز جهان است اما فاقد يك ظرفيت سراسري براي آمادگي و پاسخگويي به بلاياي طبيعي و غيرطبيعي است. اين موضوع بويژه در مورد تأمين بهداشت باروري صادق است، به گونه اي كه آسيبهاي انساني را به حداقل برساند و بازگشت سريع به حالت عادي بهداشت باروري و عملكرد اجتماعي را تسهيل نمايد.
گفتني است، يكي ديگر از بروندادهاي اجرايي اين برنامه ملي در ايران، تبليغ مستند براي قوانين محافظت از خشونت جنسيتي است. در ايران خشونت مبتني بر جنسيت موضوعي حساس است و اين نشان مي دهد كه بيشتر مردم، شناخت كمي از اين مفهوم دارند، لذا تقويت ظرفيت ملي براي ايجاد شبكه اي براي رسيدگي به مسائل خشونت جنسيتي و مهارتهاي ترويجي در برخورد با خشونت از اهميت خاصي برخوردار است.