بازده بورس به 7/7 درصد رسيد
آمارها از رشد فزاينده شاخص بازده بازار در يك ماه و نيم اخير حكايت دارد
گروه بورس- سروش خسروي: جديدترين آمار رسمي بورس از صعود ميانگين بازده بورس تهران به 7/7 درصد حكايت دارد.
بازده بورس تهران تا مرداد ماه، حداكثر به چهارصد رسيد، اما در يك ماه و نيم گذشته روند بازده سرمايه گذاري در بازار سهام سرعت و شتاب جالب توجهي يافت به طوري كه طبق آمار مركز تحقيقات و توسعه بازار سرمايه اين رقم تا 68/7درصد افزايش يافته است.
شاخص بازده بورس تهران كه به شاخص قيمت و بازده نقدي معروف است ابتداي امسال روي رقم 26 هزار و 850واحد قرار داشت و حالا با دو هزار واحد صعود به مرز 29 هزار واحد رسيده است. آمار دريافتي نشان مي دهد، در حالي كه شاخص عملكرد سهام صنعتي بورس تهران در دوره سپري شده از سال 85 تا نيمه شهريور ماه از 15 صدم درصد رشد برخوردار شده، شاخص عملكرد سهام واسطه گري هاي مالي 4/16 درصد نزول را در كارنامه خود به ثبت رسانده است. شاخص مالي عملكرد قيمت سهام شركت هاي فعال در گروه بانك ها، سرمايه گذاري ها ليزينگ  و هلدينگ ها را نمايش مي دهد. بنابر اين آمار يادشده گوياي دور شدن توجهات بازار از سهام واسطه گري هاي مالي به سوي سهام شركت هاي صنعتي است.
براساس اين گزارش، تا نيمه شهريور ماه شاخص كل قيمت سهام 5/1 درصد نزول كرده و در محدوده 9 هزار و 300 واحد ايستاده، در همين مدت ارزش جاري بازار سهام تهران 6 دهم درصد كاهش يافته، در حال حاضر ارزش بورس به 324 هزار ميليارد ريال رسيده است.
عملكرد بازار
آمار رسمي ارائه شده نشان مي دهد: از اول سال تاكنون 18 هزار و 113 ميليارد ريال نقدينگي براي سرمايه گذاري در سهام شركت ها به سوي بورس تهران روانه شده، اين ميزان نقدينگي 6/5 ميليارد برگه سهام را در تالارهاي مبادلات بورس اوراق بهادار به گردش در آورده است.
در اين مدت به طور متوسط روزانه 162 ميليارد ريال نقدينگي در بورس تهران به جريان افتاده، هر چند اين رقم با متوسط 400 ميليارد ريالي سال 82 فاصله زيادي دارد اما نسبت به ارزش مبادلات پارسال كه روزانه حداكثر به 50 ميليارد ريال مي رسيد، اميدوار كننده است. ديگر آمار موجود نشان مي دهد، در طول دوره سپري شده از سال 85 در 65 درصد روزها شاخص عملكرد بورس تهران صعودي بوده است. به اين ترتيب فقط در 39 روز از 112 روز معاملاتي بورس تهران جهت منحني شاخص عملكرد بازار، نزول را نشانه رفته است.
بزرگترين شركت ها
نكته جالب توجه ديگر آن كه آمار مركز تحقيقات و توسعه بازار گزارش 10 روز گذشته همشهري را در باره سقوط سايپا به رتبه دوم جدول بزرگان بورس تاييد مي كند. براين اساس در حال حاضر غدير با ارزش بازارهاي معادل 20 هزار و 620 ميليارد ريال بزرگترين شركت بورس به حساب مي آيد و سايپا با ارزش بازار 20 هزار و 249ميليارد ريالي اش به رتبه دوم قناعت كرده است. پتروشيمي خارك، ايران خودرو و چادر ملو نيز در رتبه هاي سوم تا پنجم جدول بزرگان بورس ايستاده اند.