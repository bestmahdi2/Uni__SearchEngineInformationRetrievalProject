راز دريايي مكزيك: دليل مرگ اين نهنگ ها چيست؟
گروه دانش و فناوري- ندا اسدي:مقامات مكزيك در حال تحقيق درباره مرگ 8 نهنگ هستند كه هفته گذشته در ساحل درياي كورتز پيدا شدند و به نظر مي رسيد كسي يا چيزي آنها را كشته باشد. زيست شناسان مي گويند كه به نظر مي رسد اين نهنگ ها كه از گونه هاي آبزي خور متفاوتي بودند، نوامبر و دسامبر گذشته در دريا مرده باشند، ولي در لاشه اين نهنگ ها هيچ نشاني از به دام افتادن در تورهاي ماهيگيري بزرگ _ كه معمولاً ماموت ها را به دام مي اندازد- ديده نشد.
زيست شناسان نيز هيچ نشانه اي از سم يا ابتلا به بيماري خاصي را در بدن آنها نيافتند. لويس فويو، معاون سازمان پيگرد قانوني جرايم محيط زيست مي گويد: «در حال حاضر دليل مرگ آنها يك معماست». اولين نشانه در 4 ژانويه گذشته رخ داد كه باقيمانده هاي 2 نهنگ كوهان دار خالدار در سواحل نزديك الدورادو در ايالت سولياكان پيدا شد. دانشمندان زمان مرگ آنها را نوامبر تعيين كردند. پس از آن 6 جسد بزرگ ديگر نيز پيدا شد كه ميان آنها 3 نهنگ كوهان دار، يك مينك و يك بچه وال خاكستري يافت مي شد.
سه جسد طي يك گشت هوايي در 18 ژانويه در ساحل سينالوآ پيدا شد. بيولوژيست ها همه وقايع را پيگيري كردند تا دريابند كه آيا همه اين نهنگ ها در زمان مرگشان در يك محل بوده اند يا خير. نتيجه اين تحقيق بيان مي كند كه آنها در فاصله 500 مايلي از يكديگر پراكنده شده بودند.محققان به دنبال آثار بيماري يا مسموميت طبيعي يا مصنوعي بودند. اين مرحله به آرامي پيش مي رفت، زيرا اكثر نهنگ ها كاملاً متلاشي شده بودند و فقط لاشه نهنگ خاكستري داراي بافت كافي براي انجام آزمايشات بيماري يا سم بود.سپس مقامات رسمي محيط زيست اعلام كردند كه در آزمايشات، هيچ مدرك سمي يا عفوني پيدا نكردند.
تحقيقات نيز هيچگونه سوءاستفاده رفتاري را از سوي ماهيگيران نشان ندادند. اين مرگ ها زماني رخ داد كه 2 هزار نهنگ خاكستري به درياي كورتز رسيدند تا زمستان را در آنجا بگذرانند.مقامات مكزيكي مي گويند معمولاً در طول يك سال 10 نهنگ مرده پيدا مي كنند، ولي 9 نهنگ در طول دو هفته زنگ هاي خطر را به صدا درمي آورند.
طبق گفته متخصصان محيط زيست، درياي كورتز يكي از غني ترين مكان هاي ماهيگيري در جهان است كه گونه هاي دريايي بسياري در آن زندگي مي كنند، ولي بسيار كم مورد حفاظت قرار مي گيرند و صيد دريايي در آن بسيار صورت مي گيرد، زيرا دولت مكزيك هر ساله تعداد زيادي مجوز براي تورهاي بلند ماهيگيري صادر مي كند. مرگ اين نهنگ ها گروه هاي محيط زيستي بسياري را به جست وجوي سريع براي پيدا كردن دليل آن واداشت.
علاوه بر نهنگ ها، لاشه دو دلفين و يك لاك پشت زيتوني رنگ دريايي نيز در آن ناحيه پيدا شد. هومرو آريد هيسي شاعر و طبيعت شناسي كه گروهي از متخصصان محيط زيست را رهبري مي كند، مي گويد: «من بسيار نگرانم، ما به تازگي سال جديد را آغاز كرده ايم، ولي متاسفانه هر روز يك نهنگ مرده پيدا مي كنيم. اتفاقي در حال رخ دادن است كه دليل اين مرگ ها را روشن مي كند و بايد مورد بررسي قرار گيرد».با وجود اين آقاي فويو مي گويد هيچ كدام از اين لاشه ها زخم ناشي از تورهاي ماهيگيري را بر باله هايشان نداشتند و از قايق هاي ماهيگيري نيز زخمي نبودند.
بيولوژيست ها هيچ كشتاري درباره اين نهنگ ها گزارش نكردند. او مي گويد: «آنچه رخ مي دهد بسيار غيرمعمول است.»
منبع: newyorktimes - 24 feb 2006