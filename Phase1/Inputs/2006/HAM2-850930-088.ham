وزير خارجه روسيه:
غرب به دنبال مجازات ايران نباشد
گروه سياسي- وزير امور خارجه روسيه قدرت هاي غربي را به دليل تلاش براي مجازات ايران از طريق تصويب قطعنامه تحريم برنامه هسته اي ايران در شوراي امنيت مورد انتقاد قرار داد.
به گزارش رويترز، سرگئي لاوروف با اشاره به عملكرد كشورهاي اروپايي و همچنين ايالات متحده در شوراي امنيت تصريح كرد: مسأله تحريم مسافرت هاي مقامات ايراني مرتبط با برنامه هسته اي در حقيقت دربردارنده عنصر مجازات بر ضد ايران است. در حالي  كه ما از ابتدا توافق كرده بوديم كه به  دنبال مجازات ايران نباشيم.
وي كه در جريان يك كنفرانس خبري در مسكو صحبت مي كرد، افزود: شركاي غربي ما سعي مي كنند با متمايل كردن متن پيش نويس قطعنامه به سمت خواسته هاي
خود محدوديت هايي را عليه ايران اعمال كنند
كه عملاً بسياري از روابط اقتصادي ايران در حوزه هايي  غير از حوزه برنامه هسته اي اين كشور را نيز دستخوش مجازات كند. به گزارش ريانووستي لاوروف اين گونه موضع گيري كشورهاي غربي در قبال ايران را مخالف اصول حقوق بين الملل دانست.
وي همچنين تأكيد كرد كه شوراي امنيت نبايد جايگزين آژانس بين المللي انرژي اتمي شود، بلكه وظيفه اين نهاد تنها كمك به تسهيل روند تصويب قطعنامه هاست. آسوشيتدپرس نيز به نقل از لاوروف خاطرنشان كرد: پيشنهادات روسيه مبني بر در نظر گرفتن تحريم هايي كه به طور خاص برنامه غني سازي ايران را هدف مي گيرند در پيش نويس قطعنامه مورد توجه قرار گرفته اما غربي ها مي كوشند زباني را لحاظ كنند كه تحريم ها را بسيار گسترده مي سازد.
مخالفت هاي روسيه و چين با اعمال تحريم در خصوص مسافرت مقامات ايراني و همچنين برخي محدوديت هاي مالي عليه جمهوري اسلامي ايران تاكنون چندين نشست گروه 1+5 براي نهايي كردن پيش نويس قطعنامه تحريم ايران را با شكست مواجه ساخته است.
سخنگوي وزارت خارجه آمريكا از شوراي امنيت خواست پيش نويس قطعنامه تحريم ايران را پيش از پايان سال جاري ميلادي تصويب كند. به گزارش مهر، شان مك كورمك ضمن اشاره به اين كه رايزني هاي لازم با اعضاي شوراي امنيت درباره پيش نويس قطعنامه عليه ايران انجام شده ادعا كرد كه 15 كشور عضو شوراي امنيت به قطعنامه شديداللحن عليه ايران رأي مثبت خواهند داد.
كوفي عنان ضمن هشدار نسبت به تهاجم نظامي عليه ايران آن  را غيرعاقلانه خواند و از كشورهاي درگير در موضوع هسته اي ايران خواست راه حل ها را از طريق مذاكره جست وجو كنند. به گزارش ايسنا وي كه 10 روز ديگر پست دبيركلي خود را واگذار خواهد كرد، ادامه داد: معتقدم شوراي امنيت در خصوص پرونده ايران محتاطانه عمل مي كند و همچنان تلاش خواهد كرد تا از طريق مذاكره نسبت به حل مشكل پرونده ايران اقدام نمايد.