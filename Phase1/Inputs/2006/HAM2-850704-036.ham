هشدارهاي ناجا به والدين، مسئولان مدارس و رانندگان سرويس دانش آموزان
گروه اجتماعي- همه ساله با شروع سال تحصيلي والدين دانش آموزان با انتخاب سرويس مدارس براي فرزندان خود مواجه هستند و بايد بدانيم كه يك سرويس خوب بايستي داراي چه ويژگي هايي باشد و وظايف والدين، مسئولين مدارس و رانندگان سرويس چيست؟
مركز فرماندهي و كنترل ناجا در اين زمينه هشدارهايي به والدين، مسئولين مدارس و رانندگان سرويس داده است.
والدين دانش آموزان بايد هنگام عقد قرارداد به مسئولان سرويس تأكيد نمايند كه فرزندشان از يك صندلي استفاده نمايد. بدين ترتيب سلامت فرزندشان را در اولويت قرار دهند.
در نهايت، دقت و رعايت مقررات را از راننده بخواهند و به فرزندان خود آموزش دهند كه راننده سرويس را يكي از خدمتگزاران جامعه بدانند و با وي برخورد مودبانه داشته باشند و هنگام استفاده از سرويس با راننده صحبت و بحث نكنند.
به فرزندان خود بياموزند كه در خارج از منزل و مدارس، پليس از جمله افرادي است كه حامي شما بوده و در صورت بروز مشكل مي توانيد به پليس كه دوست، ياور و حامي شما است مراجعه كنيد و همواره نحوه استفاده از تلفن 110 مركز فوريت هاي پليسي را به آنان آموزش دهند.
مسئولين مدارس بايد هنگام تنظيم قرارداد از نظر صلاحيت اخلاقي و فني رانندگان دقت كنند و مدارك خودرو و رانندگان و ساير موارد را توسط كارشناسان مربوطه بررسي و اهميت موضوع و مسئوليت آنان را به رانندگان گوشزد نموده و از رانندگان خبره و متأهل كه داراي گواهينامه مجاز هستند و سابقه تخلفات عمده نداشته باشند، استفاده كنند.
رانندگان سرويس ها نبايد رانندگان غيرمجاز را به عنوان جانشين اعزام كنند و اگر وسيله به دلايلي دچار نقص فني گرديد و يا تصادف نمايد، اقدامات ايمني مجاز را به نحو احسن انجام دهند. افراد اضافي و ناشناس را سوار نكنند و يك سرپرست براي سرويس هميشه داشته باشند و مسيرهاي مجاز را طي نمايند.