از ابتداي امسال 1,5 ميليارد دلار در بازار سهام سرمايه گذاري شده است
بازده سرمايه گذاري در بورس تهران به4,2 درصد رسيد
گروه بورس- تازه ترين آمار مركز تحقيقات و توسعه بازار سرمايه نشان مي دهد، متوسط بازده سرمايه گذاري در بورس تهران از4,2 درصد فراتر رفته است.
به گزارش همشهري، سرمايه گذاران در بازار سهام تهران از ابتداي امسال تاكنون به طور ميانگين 24/ 4 درصد سود از محل خريد و فروش سهام و سود نقدي تقسيم شده در مجمع دريافت كرده اند.
براساس اين آمار در طول دوره سپري شده از سال 85، ارزش جاري بازار سهام تهران 3 /2 درصد كاهش يافته و از 326 هزار ميليارد ريال به سطح 318 هزار ميليارد ريال تنزل كرده، در اين مدت شاخص عملكرد بورس 2/3 درصد افت نشان داده و از محدوده 9500 واحد در سطح 9100 ايستاده است.
از اول امسال تا 20 مرداد ماه دو شاخص صنعتي و مالي بورس نيز روندي نزولي را طي كرده اند. در اين ميان روند افت شاخص صنعت كندتر بوده به طوري كه اين شاخص با توجه به كاهش 7/1 درصدي خود به سطح 7هزار و 300 واحد رسيده، ولي شاخص مالي كه نشان دهنده عملكرد سهام گروه هايي نظير هلدينگ ها، بانك ها، شركت هاي سرمايه گذاري و ليزينگ هاست، 9/ 15 درصد پايين تر نشسته و از ارقامي در حدود 21 هزار واحد به سطح 17 هزار واحد تنزل كرده است.
داد و ستد 5/1 ميليارد دلاري
اين گزارش حاكي است در 140 روز سپري شده از سال85 متقاضيان سرمايه گذاري در بورس تهران 5/1 ميليارد دلار از نقدينگي خود را براي خريد سهام پرداخته اند و به اين ترتيب 2/4 ميليارد برگه سهم را به سبد دارايي هايشان افزوده اند.
اين آمار نشان مي دهد در طول سال جاري به طور متوسط 16 ميليارد تومان نقدينگي به سوي بازار سهام روانه شده و حجم داد و ستدها نيز به 45 ميليون برگه سهم رسيده است.
از سوي ديگر روند عمومي حركت بازار نيز در بيشتر روزهاي امسال مثبت بوده به طوري كه در بين 93 روزي كه در تالارهاي مبادلات سهام روي متقاضيان سرمايه گذاري باز بوده، فقط در 37 روز شاخص عملكرد بازار كاهش يافته و در ساير روزها سهامداران شاهد رشد شاخص كل قيمت سهام بوده اند. براساس اين گزارش، درحال حاضر بيش از 161 هزار ميليارد ريال از كل ارزش هاي موجود در بورس تهران به 20شركت تعلق گرفته، به اين ترتيب 20 شركت مزبور 51درصد كل ارزش بازار سهام تهران را در اختيار خود گرفته اند. در اين ميان سايپا، غدير، ايران خودرو، پتروشيمي خارك و سيمان فارس و خوزستان 5 شركت اول بورس از نظر ارزش بازار به حساب مي آيند.