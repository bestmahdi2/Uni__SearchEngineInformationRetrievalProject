رأي نهايي دادگاه پرونده بيماران هموفيلي صادر شد
گروه اجتماعي- رأي نهايي شعبه 1060 دادگاه عمومي جزايي تهران در خصوص پرونده هموفيلي، صادر و وزارت بهداشت و درمان و آموزش پزشكي و سازمان انتقال خون به پرداخت ديه بابت خسارات مادي و معنوي به خواهان ها محكوم شدند.
به گزارش اداره كل روابط عمومي و اطلاع رساني قوه قضائيه، محمدخاني، معاون قضايي رئيس كل دادگاههاي عمومي و انقلاب تهران گفت: براساس كارشناسي هاي انجام شده در رابطه با 169 نفر از خواهان هاي پرونده، خواندگان رديف 1و2 مشتركاً و به مناصفه محكوم به پرداخت خسارات مادي و معنوي و هزينه گذشته خواهان ها وفق نظريه پزشكي قانوني شدند.محمدخاني سن، جنس، موقعيت اجتماعي، تأهل، داشتن اولاد، تحصيلات، طلاق ناشي از آلودگي، طول مدت بيماري، از دست دادن شغل به دليل آلودگي، فوت بيمار، وضعيت بازماندگان از نظر صغر سن و سرپرستي، تعداد انجام دوره هاي درماني و بعضي موارد ديگر را از معيارهاي دادگاه در خصوص تعيين خسارات عنوان كرد.
دادرس ويژه پرونده بيماران هموفيلي رأي صادره دادگاه در رابطه با خسارات معنوي خواهان ها را به شرح ذيل عنوان كرد:
1- افراد آلوده شده به ويروس هپاتيت c زير 18 سال معادل 20درصد ديه كامل يك انسان
2- افراد مجرد بالاي 18سال با تحصيلات زير ديپلم معادل 30 درصد ديه كامل يك انسان
3- افراد مجرد بالاي 18 سال با تحصيلات ديپلم معادل 35 درصد ديه كامل يك انسان
4- افراد مجرد با مدرك تحصيلي بالاتر از ديپلم و ليسانس معادل 40 درصد ديه كامل يك انسان
5- افراد مجرد با تحصيلات بالاتر از ليسانس، فوق ليسانس و بالاتر معادل 50 درصد ديه كامل يك انسان
6- افراد متأهل با تحصيلات زير ديپلم معادل 40 درصد ديه كامل يك انسان
7- افراد متأهل با تحصيلات ديپلم معادل 45 درصد ديه كامل يك انسان
8- افراد متأهل با مدرك تحصيلي بالاتر از ديپلم و ليسانس معادل 55 درصد ديه كامل يك انسان
9- افراد متأهل با تحصيلات بالاتر از ليسانس، فوق ليسانس و بالاتر معادل 65 درصد ديه كامل يك انسان
10- افراد متأهل داراي فرزند، با تحصيلات زير ديپلم معادل 50 درصد ديه كامل يك انسان
11- افراد متأهل داراي فرزند با تحصيلات ديپلم معادل 55 درصد ديه كامل يك انسان
12- افراد متأهل داراي فرزند با مدرك بالاتر از ديپلم و ليسانس معادل 60 درصد ديه كامل يك انسان
13- افراد متأهل داراي فرزند با تحصيلات بالاتر از ليسانس، فوق ليسانس و بالاتر معادل 70 درصد ديه كامل يك انسان
محمدخاني در خصوص رأي صادره دادگاه در رابطه با مشكلات درماني احتمالي آينده خواهان ها گفت: در رابطه با خواهان هاي مشمول بند 2 نظريه سازمان پزشكي قانوني با توجه به افزايش قيمت داروهاي مورد نياز اين بيماران، خواندگان رديف 1 و2 موظف به تأمين داروهاي مورد نياز خواهان هاي آلوده به ويروس اچ آي وي ماهيانه تا سقف سه ميليون ريال و تا آخر عمر شدند.وي همچنين در رابطه با خواهان هاي مبتلا به ويروس اچ آي وي و مشمول بند 3 نظريه پزشكي قانوني خاطرنشان كرد: هريك از خواهان ها كه براساس نظريه پزشك نياز به درمان پيدا كنند تا سقف170 ميليون ريال از هزينه هاي درماني آنان با آخرين پروتكل درماني بايد از طريق دانشگاه علوم پزشكي تأمين گردد.