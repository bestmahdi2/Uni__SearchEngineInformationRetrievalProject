يادداشت
رزم نوين در رزمايش ضربت ذوالفقار
*امير سرتيپ سيد ناصر حسيني
رزمايش سراسري ضربت ذوالفقار از صبح روز شنبه در وسعت بي سابقه اي از ايران اسلامي آغاز شده است. 16 استان كشور در 5 منطقه عملياتي جنوب شرق، شمال شرق، شمال غرب و جنوب غرب ميزبان اين رزمايش هستند و وسعت امكانات و تجهيزات بكار گرفته شده در آن در نوع خود كم سابقه است. مطمئناً هر رزمايشي اهدافي را تعقيب مي كند كه البته تمام آنها در شكل كلي به قصد رسيدن و دستيابي به يك امنيت پايدار براي ايران اسلامي متناسب با استراتژي هاي نيروهاي مسلح كشور انجام مي شوند. اين رزمايش نيز در حقيقت به قصد دستيابي به اين هدف اصلي انجام مي شود كه در كنار آن اهداف ديگري را نيز تعقيب مي كند.
مهم ترين ويژگي اين رزمايش تنوع عمليات ها و تاكتيك هاي بكار گرفته شده در آن است كه با توجه به تهديدات فراروي كشور، شيوه هاي رزمي نويني در اين رزمايش تمرين مي شود. امروز روشهاي جديد در مباحث نظامي و رزمي مطرح شده كه لازم است نيروهاي مسلح كشورمان در كنار آشنايي با آنها اجراي آنها را نيز تجربه كنند. در كنار آن وضعيت منطقه خاورميانه و حضور نيروهاي فرامنطقه اي در رزمايش ضربت ذوالفقار با محوريت نيروي زميني كه از اين هفته آغاز شده، ما در 5 مرحله تاكتيك هاي مورد نياز براي آمادگي نيروهايمان را تمرين مي كنيم. از عمليات تازش هوايي كه به قصد ضربت سريع به دشمن انجام مي شود گرفته تا عزيمت سراسري 12 لشگر از مناطق سرزميني به مناطق عملياتي و تمرين جابجايي سريع نيروها با استفاده از امكانات ترابري هوايي به اضافه بسياري از موارد ديگر همگي در اين رزمايش انجام مي شوند. از جمله ديگر ويژگيهاي مرحله اول اين رزمايش پرتاب موشك هاي ميان برد به پايگاهها و تأسيسات حياتي دشمن متجاوز و نيز آزمايش سامانه كنترل هوايي حضرت سليمان در مرز به قصد دستيابي به يك ديدباني قوي و همچنين بهره برداري از سيستم هاي نوين جنگ الكترونيك با تجهيزات جديد و عمليات شناسايي با هواپيماهاي بدون سرنشين است. ديگر موضوعي كه براي اولين بار به شكلي عملي در اين رزمايش آزمايش مي شود، بهره گيري از گلوله هاي جديد ضد جليقه است كه تمام جليقه هاي ضد گلوله را براي دشمن آسيب پذير مي كند.
نكته ديگر كه درباره رزمايش ضربت ذوالفقار حائز اهميت است، توجه به شيوه هاي رزم نامنظم است. معمولا در تعريف نظامي، ارتش ها به عنوان نيروهاي منظم و كلاسيك شناخته مي شوند و برنامه هاي كاري آنها انجام رزم كلاسيك و منظم است. اما امروز، با توجه به شرايط حاكم بر منطقه و تهديدات فراروي ما، به نظر مي رسد روش رزم منظم و كلاسيك نتيجه مطلوبي براي ما نخواهد داشت و به همين دليل ارتش در برنامه كاري جديد خود به سمت عمليات غيركلاسيك و نامنظم گرايش پيدا كرده و ضمن ارائه آموزشهاي لازم در ماه هاي گذشته، تغيير چهره داده و به يك ارتش منعطف براي انجام عملياتهاي نامنظم تبديل شده است. رزمايش ضربت  ذوالفقار اولين تمرين جدي اين گرايش جديد است. توجه به اين نكته نيز ضروري است كه شيوه هاي رزم كلاسيك و دقيق بيشتر براي نيروهاي منطقه اي و دشمنان منطقه اي كاربرد دارد كه بحمد الله در حال حاضر تهديدي از جانب كشورهاي همسايه احساس نمي كنيم و تمام اين كشورها دوست و بردار ما هستند اما حضور نيروهاي فرامنطقه اي در حاشيه مرزهاي ما و منطقه خليج فارس و كل خاورميانه، تاكتيكهاي نامنظم و نبردهاي غيركلاسيك را براي مقابله با تجاوزهاي احتمالي با آنها مي طلبد.
در اين زمينه البته نيروي زميني نقش محوري دارد و اكثر تغييرات و آموزش هاي مورد نياز براي انطباق با اقليم كشورمان از قبيل رزم در جنگل، رزم در كوهستان، جنگ در كوير و جنگ در ساحل متناسب با تهديدات به نيروها ارائه شده و در اين رزمايش مورد آزمايش قرار خواهد گرفت.
با برگزاري اين رزمايش، قصد داريم يك بار ديگر اين اطمينان خاطر را به مردم عزيز كشورمان بدهيم كه براي حفظ و تداوم امنيت در كشور عزيزمان ايران آماده فداكاري و جانفشاني هستيم و براي كشورهاي منطقه پيام دوستي داريم. رزمايش ضربت  ذوالفقار را هم درجهت امنيت منطقه خاورميانه مي دانيم و البته با توجه به التهابات جديد ايجاد شده در منطقه ناشي از جنگ 33 روزه اسرائيل عليه لبنان و حضور نيروهاي فرامنطقه اي در اطراف كشور لازم است هميشه آماده و هوشيار باشيم و اين آمادگي را تقويت كنيم. رزمايش ضربت ذوالفقار هوشياري نيروهاي مسلح ما را نسبت به اتفاقات و وقايع پيرامون كشور نيز نشان مي دهد.
* جانشين فرماندهي نيروي زميني ارتش جمهوري اسلامي