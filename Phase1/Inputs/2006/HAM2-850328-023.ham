نمايشگاه عكس نگاه سوم با موضوع جام جهاني برپا شد
هيجان، شادي و تلاش در ايام جام جهاني
عكسگلناز بهشتي
گروه اجتماعي- ليلا خاكسار: نمايشگاه عكس «نگاه سوم» با موضوع جام جهاني از 20خرداد ماه در پارك ملت برپا شده است.
اين نمايشگاه تا آخرين روز بازي ايران ادامه دارد و از ساعت 4 بعد از ظهر تا يك با مداد پذيراي علاقه مندان به فوتبال است.هادي غفوري مدير اين نمايشگاه در گفت وگو با همشهري گفت: اين نمايشگاه با هدف حمايت از بازيكنان تيم ملي ايران و با همكاري روابط عمومي و بين المللي شهرداري تهران برپا شده است و هم زمان در دو نقطه از كشور آلمان نيز برپا است.وي افزود: در اين نمايشگاه تعداد 85 اثر از عكاسان حرفه اي كشورمان انتخاب شده كه در اين تصاوير هيجان، شادي،هنر و تلاش بازيكنان و مردم در ايام جام جهاني به تصوير كشيده شده است.
غفوري همچنين گفت: برپايي اين نمايشگاه بخشي از برنامه هاي مديريت شهري تهران است كه به وسيله آن محلي براي جذب جوانان و ديدن آثاري كه مورد علاقه آنهاست، ايجاد شده است. وي گفت: در اين چند روز كه اين نمايشگاه برپاست، تعداد زيادي از علاقه مندان به فوتبال به اين محل مراجعه كردند و با توجه به اين كه بوستان ملت پذيراي افراد مختلف از نقاط گوناگون شهر است، بازديدكنندگان از همه سنين و همه قشرها اعم از مرد و زن و جوانان و كودكان بوده اند و تقريباً 95 درصد از برپايي چنين محل هايي ابراز خرسندي كرده اند و خواستار تداوم آن شده اند.يكي از جوانان بازديدكننده مي گويد: «برپايي چنين نمايشگاه هايي بسيار جالب و مورد توجه است. اما اگر در اين عكس ها علاوه بر پيروزي ها، شكست ها و لحظات بعد از آن نيز به تصوير كشيده مي شد بسيار جذاب تر بود.
بازديدكننده ديگري نيز گفت: اگر عكس ها همراه با شرح كوتاهي از محل و موقعيت بود بهتر بود.
جوان ديگري نيز معتقد است: اين گونه نمايشگاه ها بايد با تعداد بيشتري عكس و زمان طولاني تري برگزار شود.جوان ديگري هم از برپايي نمايشگاه«نگاه سوم »تشكر كرد و گفت: اين گونه حركت ها واقعاً يك كار اجتماعي و عالي است، كه مي تواند فرصتي براي آنهايي كه امكان ديدن چنين لحظاتي را نداشته اند، فراهم آورد.غفوري ضمن اعلام استقبال بازديدكنندگان گفت: اين نمايشگاه تا آخرين روز بازي ايران همه روزه از ساعت 4 بعدازظهر تا يك بامداد و در روزهاي تعطيل از 9 صبح تا يك بامداد برپاست.وي  افزود: در روزهاي تعطيل هفته گذشته حدود 12 هزار نفر از اين نمايشگاه بازديد كرده اند.گفتني است اين نمايشگاه در خيابان ولي عصر، ورودي اصلي پارك، جنب درياچه داير مي باشد.