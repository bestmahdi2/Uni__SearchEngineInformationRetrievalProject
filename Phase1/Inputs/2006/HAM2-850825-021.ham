سهام ديزل ها در صف فروش
گروه بورس- سهام ديزل در جريان مبادلات روز چهارشنبه بورس اوراق بهادار تهران به صدر جدول فروش پيوست.
به گزارش همشهري، در پي چندماه ركود متناوب و نوسان هاي متعدد سرانجام از ديروز ترافيك صف عرضه براي سهام دو شركت خودروسازي سنگين حاضر در بورس يعني سايپا ديزل و ايران خودرو ديزل سنگين شد.ديروز در مجموع ارزش كل دستور فروش هاي صادر شده براي دو شركت ياد شده به مرز 15ميليارد ريال رسيد. به اين ترتيب 600 نفر در صف فروش سهام سايپا ديزل و ايران خودرو ديزل باقي ماندند. گفته مي شود ورود گسترده كاميون هاي ارزان قيمت تر چيني، به بازار فروش اين شركت ها ضربه زده كه اين موضوع در نهايت بازار سهام آنها را نيز دچار مشكل كرده است.
اما در كفه ديگر بازار و در صف هاي خريد تشكيل شده، فشار تقاضا براي سهام معادن و فلزات باز هم افزايش يافت، به طوري كه باما، گل گهر، چادرملو، توسعه معادن روي و سرمايه گذاري معادن و فلزات با صف طولاني خريد در صدر جدول تقاضا روبه رو بودند. در كنار اين دو در حالي كه نماد بانك پارسيان پس از برگزاري مجمع باز شده بود سهام بانك ها همچنان مورد توجه فعالان بازار قرار دارد.
گفته مي شود رايزني يكي از نهادهاي عمومي براي خريد 10درصد سهام يك بانك خصوصي فضاي بازار سهام بانك ها را به شدت مثبت كرده است.