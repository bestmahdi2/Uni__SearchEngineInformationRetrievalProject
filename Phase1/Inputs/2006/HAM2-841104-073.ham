ازدواج پر دردسر
سايت جنايي: مايكل شياوو همسر تري شياوو كه سرانجام سال گذشته پس از چندين سال اغما؛ با حكم دادگاه به خاك سپرده شد، مجددا ازدواج كرده است. اين در حالي است كه مادر تري همواره در طول جلسات دادگاه ادعا كرده بود كه دامادش براي مشروعيت بخشيدن به زندگي جديدش قصد جداكردن تجهيزات پزشكي از وي را دارد.
به گفته يكي از اعضاي خانواده مايكل، وي و دختري كه از زمان به اغمارفتن تري با وي رابطه داشته است؛ در يك كليساي كوچك با يكديگر ازدواج كردند.
تري شياوو كه جريان دادگاه وي و تلاش خانواده اش براي زنده نگاه داشتنش جنجال فراواني را در مطبوعات آمريكا به راه انداخته بود، در ماه مارس سال گذشته ميلادي و در حالي كه چندين روز از جداكردن تجهيزات پزشكي از وي مي گذشت، درگذشت. تري در سال 1990 در حالي كه بيست و شش سال سن داشت به دنبال يك عارضه مغزي به كما رفته و هرگز به هوش نيامد.
مادر تري در طول جلسات دادگاه همواره ادعا مي كرد كه دخترش گاهي اوقات به محرك هاي محيطي پاسخ مي دهد و بدين ترتيب امكان به هوش آمدن وي در آينده وجود خواهد داشت. در جريان رسيدگي به اين دادگاه، مادر تري به كاخ سفيد و برخي اسقف هاي مشهور در ايالات متحده نيز نامه نوشته و از آنها درخواست كمك كرده بود.
ادعاي مادر تري در حالي از سوي دادگاه مورد قبول قرار نگرفت كه پزشكان نيز بر اين باور بودند كه وضعيت جسماني وي به هيچ وجه در شرايط مطلوبي نبوده و بدين ترتيب امكاني براي به هوش آمدن وي وجود ندارد.
در حالي كه وكيل مدافع خانواده تري ادعا مي كرد كه مايكل تنها براي به دست آوردن حق بيمه همسرش قصد جدا كردن تجهيزات پزشكي را از وي دارد، دادگاه در نهايت اين مبلغ را در اختيار مادر تري گذاشت.