به بهانه تأكيد رئيس جمهوري بر كاهش تلفات جاده اي
ردپاي 27 هزار كشته در جاده خاكي فرهنگ
شهناز علي محمدي
بر اساس آمار، حوادث ترافيكي، سالانه جان يك ميليون و 200 هزار نفر را در دنيا مي گيرد و طبق گزارش سازمان جهاني بهداشت، 90 درصد اين مرگ و ميرها در كشورهاي در حال توسعه به وقوع مي پيوندد.
سال گذشته، حوادث ترافيكي در ايران، 27000 نفر كشته و ده ها برابر اين تعداد مجروح و معلول بر جاي گذاشت.
آنچه مسلم است امروزه با توجه به ماشيني  شدن تجهيزات، ازدياد روزافزون جمعيت و در نتيجه توسعه راهها و گسترش شهرها، استفاده از وسايل نقليه جز، جدايي ناپذير زندگي انسانها شده است كه از تبعات اين وابستگي، سنگين شدن تردد، دگرگوني و پيچيدگي جاده ها، پل هاي هوايي و در نتيجه بروز مشكلاتي مانند تصادفات، آلودگي هوا و اختلالات عصبي و روحي است كه اين گونه مسائل، معلوليت ها، بيماري هاي تنفسي و بي سرپرستي است.حال كه با دستور رئيس جمهور، چهار وزير مسئول ارائه راهكار براي كاهش تلفات جاده اي شده اند، در نظر داشته باشيم كه گرچه طرح افزايش گشت هاي جاده اي نيروي انتظامي، افزايش سيستم هاي نظارتي، تقويت اورژانس هاي جاده اي و همچنين اجباري شدن استفاده از كلاه ايمني براي موتورسواران و بستن كمربند براي رانندگان خودرو در كاهش تلفات جاده اي موثرند، اما قطعاً آنچه كه اساسي ترين نقش را در پيشگيري از وقوع تصادفات دارد، رفتار و فرهنگ ترافيك است و تغيير اساسي در فرهنگ و رفتار ترافيكي هر يك از عناصر دخيل در ترافيك، شامل، عوامل مرتبط با وسيله نقليه، عوامل مرتبط با مهندسي ترافيك و خدمات شهرداري و عوامل مرتبط با انسان، بسيار ضروري است. آنچه مسلم است اين كه، فرهنگ، مقوله اي است فردي و مبتني بر رفتار انسانها و فقط با ارتقاي اين فرهنگ در تك تك اشخاص مي توان به ارتقاي فرهنگ جامعه اميدوار بود و چه بهتر است كه تك تك افراد جامعه ضمن تقويت الزام دروني خود براي رعايت قوانين و مقررات راهنمايي و رانندگي، به كودكان خود نيز ايمن ترين روش ها براي عبور از خيابانها و ساير مقررات راهنمايي و رانندگي را بياموزند.
اگر به معضلات و عوارض اجتماعي فوق الذكر، هزينه هاي اقتصادي تحميل شده را نيز بيفزاييم، ضرورت و فوريت اجراي طرحي ضربتي و جامع براي پيشگيري و كاهش مرگ و مير ناشي از تصادفات در كشور مشهودتر مي شود.
«براساس تحقيقات سازمان راهداري و حمل و نقل جاده اي كشور، كاهش يك درصدي تصادفات و تلفات جاده اي در سال 1384 به معناي نجات جان حداقل 300 انسان، جلوگيري از فروپاشي حداقل 100 خانواده و بيش از 50 ميليارد تومان صرفه جويي اقتصادي و كاهش بسياري از آسيب هاي اجتماعي براي كشور است. همچنين بررسي هاي صورت گرفته بر روي هزينه هاي ناشي از تصادفات جاده اي در سالهاي گذشته، مشخص كرده است ميزان هزينه  درماني مجروحان تصادفات جاده اي كشور، حدود 18 ميليارد تومان، ميزان هزينه اوقات تلف شده مجروحاني كه زنده مانده اند 4 ميليارد تومان، هزينه افراد كشته و معلوليت هاي دايم حدود 360 ميليارد تومان، هزينه تجهيزات و ماشين آلات و اشياي از بين رفت 174 ميليارد تومان و هزينه هاي اداري آن 60 ميليارد تومان بوده است به طوري كه جمع هزينه هاي تصادفات جاده اي ايران در 4 سال اخير و با توجه به نرخ تورم 957/3 ميليارد تومان برآورده شده است كه اين رقم بيش از 3/5 درصد توليد ناخالص ملي كشور در سالهاي اخير بوده است.»(1)
به ياد داشته باشيم كه در حل معضل ترافيك و اين واقعيت كه يك چهارم تصادفات دنيا در ايران رخ مي دهد، علاوه بر اقدامات ضربتي و نظارتي مسئولان دولتي، همكاري تك تك افراد جامعه نيز مهم است و مي توان اميدوار بود كه با نهادينه شدن فرهنگ ترافيك در مردم از يك سو و اجراي برنامه هاي جامع دولت، شاهد كاهش چشمگير مرگ و مير ناشي از تصادفات در كشور باشيم.
1)سايت قلم سبز ايران