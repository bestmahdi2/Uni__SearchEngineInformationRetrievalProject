رئيس جمهوري بايد كنترل آسيب هاي اجتماعي را به عهده بگيرد
فارس: مهمترين عامل ناموفقيت در كنترل آسيب هاي اجتماعي ناهماهنگي مجريان و نبود تعريف مشخص آسيب هاي اجتماعي ميان سازمانهاي مسئول است، وظيفه رئيس جمهوري است كه رهبري اين دستگاههاي ناهماهنگ را به عهده بگيرد و شوراهاي عالي هم براي همين كار تاسيس شده اند.
محمد زاهدي اصل، استاد رشته مددكاري اجتماعي و رئيس انجمن مددكاري ايران با اعلام اين مطالب افزود: مسئله آسيب هاي اجتماعي در كشور ما كاملا جدي است و همين الان نيز در شرايط بحران به سر مي بريم و اين وضع به هيچوجه شايسته جامعه اسلامي ما نيست.
وي گفت: البته انتظار ايجاد مدينه فاضله نداريم، آسيب هاي اجتماعي هميشه وجود دارند، بعضي آسيب هاي اجتماعي سوغات غرب هستند و بعضي ديگر بومي هستند اما به هر حال آمارها نشان دهند وضعيت ما نگران كننده و حتي بحراني است.
وي  ادامه داد: متاسفانه آمارهايي كه در مورد آسيب هاي اجتماعي از سوي مسئولان ارائه مي شود بسيار متفاوت است و گاه تا 100درصد تفاوت كمي دارد، ضمن اينكه هنوز در مورد بسياري از آسيب هاي اجتماعي تعريف مشخصي بين سازمانهاي اجرايي وجود ندارد، هنوز معلوم نيست در كشور ما معتاد مجرم است يا بيمار است، بيمار مجرم است يا مجرم بيمار.
زاهدي اصل اضافه كرد: عوامل مختلف فرهنگي، اجتماعي، اقتصادي و حتي فردي و رواني در پيدايش آسيب هاي اجتماعي دخيل هستند اما اگر بخواهيم به يك عامل مهم و مشخص اشاره كنيم، بايد بگوييم بيكاري سر منشأ بسياري از آسيب هاي اجتماعي است، بيكاري عامل فقر و سرگرداني است، اشتغال حق مسلم جوانان ماست و در احاديث هم داريم كه بزهكاري و جنايت از دستان بيكار سرچشمه مي گيرد.
وي افزود:بر اساس آمار رسمي نرخ بيكاري در حدود 16درصد است اما نرخ واقعي بيكاري را حدود 30درصد برآورد مي كنند و اگر به اطرافيانمان نگاه كنيم مي بينيم كه در اكثر خانواده ها حداقل يك يا دو جوان بيكار وجود دارد، اين در حالي است كه بيش يك سوم جمعيت كشور جوانان در سن 15 تا 25 سال هستند.
رئيس انجمن مددكاري اجتماعي ايران گفت: آسيب هاي اجتماعي حيطه گسترده اي دارد و مسائلي از قبيل اعتياد، فرار از خانه، تكدي، كودكان خياباني و زنان ويژه از جمله آن است، اما مسائل ديگري هم وجود دارد مانند طلاق، بيكاري و بي سرپرستي كه به خودي خود آسيب اجتماعي محسوب نمي شوند اما زمينه ساز پيدايش آن هستند.
اين استاد دانشگاه افزود: مسئله مهمي كه در سالهاي اخير به افزايش آسيب هاي اجتماعي دامن زده است افزايش آمار طلاق در كشور است، بر اساس آمارهاي رسمي از هر 5 ازدواج يكي به طلاق منجر مي شود و البته آمارهاي واقعي قطعا بيشتر است، بايد ديد چه عاملي باعث اين همه نابساماني در زندگي خانوادگي شده است، با اين وجود مسئولان ما تصور مي كنند با پرداخت وام هاي يك ميليون توماني ازدواج مي توانند مشكل ازدواج جوانان را حل كنند؛ وام هايي كه هم شكل پرداخت آنها نادرست است و هم خود عامل مهمي در افزايش آمار طلاق محسوب مي شوند.
وي گفت: در مورد اشتغال نيز مسئولان اجرايي كشور به پرداخت وام هاي 3ميليون توماني به جوانان يا 5ميليون توماني به كارفرمايان اقدام كرده اند كه واقعا هيچ نتيجه اي در ايجاد شغل در كشور نداشته و فقط يك بدهي به دوش جوانان بيكار تحميل كرده است و سوء استفاده كارفرمايان سودجو را باعث شده است.