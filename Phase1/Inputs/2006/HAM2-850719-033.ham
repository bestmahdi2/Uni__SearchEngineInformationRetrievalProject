يادداشت
رويكرد متفاوت به تورمدكترحسن سبحاني
شيوه پرداختن به موضوعات و پديده هاي اقتصادي حائز اهميت بسياري است و تحقيقاً يكي از عوامل اخلال در مناسبات اقتصادي و توقعات عمومي و حتي منفعل شدن مجريان دولتي مي تواند در طرق طرح موضوعات اقتصادي جست وجو شود. گراني و يا به تعبيري تورم و الفاظ و عبارت ديگري همچون سطح عمومي قيمت ها از جمله اين مقولات هستند كه همگان در خصوص آن اظهارنظر مي كنند و البته بعضي از رسانه ها با ويژگي هاي متنوعي به انعكاس و تحليل آن مي پردازند و چون اين مهم وقتي با قدرت خريد مردم مورد ملاحظه قرار مي گيرد جاذبه هاي معمول را به دنبال خود دارد تأثيرگذار مي شود و از اين جهت است كه معتقديم بايد با آن سنجيده و با درايت كامل عمل كرد. بر اين اساس ذكر نكات ذيل مي تواند قابل تأمل باشد.
1 بايد به جامعه آموزش داد كه هر افزايشي در قيمت ها لزوماً به معني تورم نيست بلكه تورم به افزايش بي رويه و مستمر قيمت ها اطلاق مي شود. همواره مي توان مناسبت ها و شرايطي را يافت كه متأثر از آنها يا تقاضا زياد مي شود و يا عرضه كم مي گردد. بديهي است با تغيير فصل عرضه انواع ميوه كاهش مي يابد و اگر تقاضا متناسب با اين كاهش كم نشود قاعدتاً افزايش قيمت خواهيم داشت. در اين گونه موارد نبايد انتظار داشت كه دولت مداخله كند و مثلاً قيمت ها را ثابت نگه  دارد بلكه خود مردم بايد از طريق رجوع به الگوي مصرف منطقي با كاهش تقاضا و انتقال آن به سوي كالاهاي جايگزين، موضوع افزايش را به طور طبيعي و بدون مداخله دولت سروسامان دهند. اين امري آموزشي و ترويجي است و نبايد از تأثير و اهميت آن غفلت كرد.
2 دولت بايد در اندازه هاي توان و امكانات و كارايي خود در موضوع قيمت كالاها و خدمات وارد شده و در اين ورود و مداخله احتمالي نيز نوعي دسته بندي از كالاها و خدمات داشته باشد و براي آن دسته از كالاها و خدماتي كه اولويت لازم را در زندگي عموم مردم دارند مداخلاتي به نفع مصرف كنندگان و توليدكنندگان انجام دهد. نبايد دولت بدون توجه به ضرورت ها و امكانات، خود را اراده توانمندي ببيند كه در هر مقوله اي بايد وارد شده و مشكل را فيصله دهد. ممكن است در كوتاه مدت بعضي از افراد جامعه از اين شيوه ورود راضي شوند اما در ميان مدت اين روش نه قابل استمرار و نه مفيد فايده خواهد بود. جامعه بايد از دولت توقع داشته باشد فقط در آن مجموعه از كالاها و خدماتي كه اساسي و استراتژيك هستند، داراي نقش بايسته و متناسب باشد و بقيه امور كالايي و خدماتي را از طريق آموزش عمومي به نحوي سامان دهي كنند كه عاملان مؤثر در بازار يعني تقاضاكنندگان و عرضه كنندگان خودشان سازوكار مناسب كاركرد بازار مربوط را اعمال نمايند.
3 در خصوص مداخله دولت در تنظيم بازار كالاهاي اولويت دار و اساسي آنچه مهم است آن مي باشد كه دولت نبايد نرخ هاي موجود را مفروض گرفته، صرفاً از طريق افزايش عرضه يا ثابت نگه داشتن قيمت به تنظيم بازار بپردازد، زيرا اصولاً اين كار تنظيم بازار به نحوي ماندگار نيست. در اين ارتباط آنچه گفتني است آن است كه صرف جلوگيري از افزايش قيمت نمي تواند راضي كننده باشد، بلكه بايد به اين سؤال اساسي انديشيده شود كه سطح عمومي قيمت ها تا چه اندازه با افزايش در قدرت خريد مردم همراه شده و از تأثيرگذاري مخرب بر زندگي آنان مي كاهد. به عبارت ديگر آيا قيمت كالاها و خدمات به ميزاني كه فعلاً وجود دارد قيمت متناسبي است و در مقايسه با ساير قيمت ها از نسبت معقول و يكنواختي برخوردار است؟ به عنوان مثال اگر قيمت گوشت قرمز 4800 تومان است آيا اين قيمت با قدرت خريد و درآمد مردم سازگاري دارد؟ آيا براي كساني كه بيكارند و يا دچار كاهش قدرت خريد مي شوند تأمين هزينه قيمت ميسور است؟ كافي نيست كه قيمت ها بالا نرود مهم آن است كه در قيمت موجود ترديد شود و از طريق پرداختن به سياست هايي كه در عرضه نهاده هاي مورد استفاده در توليد كالا يا خدمت به كار مي روند و كاهش هزينه تمام شده نسبت به متناسب كردن قيمت با قدرت خريد اقدام شود.