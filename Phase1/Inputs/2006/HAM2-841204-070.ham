سينماي ايران
خاتمي به تماشاي به نام پدر نشست
سيد محمد خاتمي، سه شنبه شب به تماشاي «به نام پدر» آخرين ساخته ابراهيم حاتمي كيا نشست.
در برنامه بزرگداشت برگزيدگان بيست و چهارمين جشنواره فيلم فجر، رئيس مؤسسه بين المللي گفت وگوي فرهنگ ها و تمدن ها به همراه محمدعلي ابطحي و جمعي از عوامل فيلم «به نام پدر» و تعدادي از هنرمندان حضور داشتند.مدير عامل موزه سينما طي سخناني فيلم هاي حاتمي كيا را از جمله آثاري برشمرد كه مي توانند زمانه را تسخير كرده و هر سال بالغ تر و پخته تر شوند. سليمي بزرگداشت فيلم «به نام پدر» را دفاع از ارزش ها دانست و گفت: امروز كه بزرگداشت فيلم «به نام پدر» را برگزار مي كنيم، داريم در حقيقت از همه ارزش هايي دفاع مي كنيم كه انقلاب اسلامي نماد و معرف آنهاست. ما با پاسداشت فيلم فيلمساز، به روح آفريننده او احترام مي گذاريم و اين آرزو را در خود مي پرورانيم كه سال هاي طولاني آفرينشگري اش را ادامه دهد.
در ادامه اين مراسم تنديس ويژه و لوح تقدير موزه سينما، توسط عزت الله انتظامي و مهندس مهدي سليمي به تهيه كننده فيلم «به نام پدر» اهدا شد و چون ابراهيم حاتمي كيا، ساخت پروژه تلويزيوني جديدي(حلقه سبز)را در دست دارد و براي ادامه برنامه، نتوانست در مراسم حضور داشته باشد، پير هادي، مجري طرح فيلم «به نام پدر»، به نمايندگي از حاتمي كيا(در مقام تهيه كننده)تنديس را دريافت كرد.«به نام پدر» در دسته فيلم هاي با موضوع سينماي پس از جنگ قرار مي گيرد و به بيان روابط عاطفي بين يك پدر و دختر مي پردازد.