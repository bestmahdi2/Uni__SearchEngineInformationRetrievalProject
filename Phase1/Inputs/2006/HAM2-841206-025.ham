كوتاه از هفت هنر
تعطيلي بزرگداشت ها - برنامه بزرگداشت آثار برگزيده جشنواره فجر در موزه سينما با اعلام عزاي عمومي در كشور، براي يك هفته تعطيل شد. برنامه تقدير آثار برگزيده جشنواره فيلم فجر از اول اسفندماه در موزه سينما آغاز شد و اين برنامه براي فيلم هاي «به آهستگي» از مازيار ميري، «بنام پدر» ساخته ابراهيم حاتمي  كيا، «چهارشنبه سوري» از اصغر فرهادي و «چند مي گيري گريه كني» از شاهد احمدلو انجام شده است.
ايبسن در تئاتر شهر ـ «دشمن مردم» نوشته هنريك ايبسن و به كارگرداني اكبر زنجانپور اواسط فروردين در تالار اصلي مجموعه تئاتر شهر به صحنه مي رود. اين نمايشنامه كه كاري از گروه تئاتر «فني» و يكي از آثار جاودانه ايبسن است، داستان دكتر استوگمان را كه در شهر كوچكي در نروژ زندگي مي كند، به تصوير مي كشد
سينماي ايران در جهان - ابوالفضل جليلي گفت: فستيوال ها و جشنواره هاي مختلف سطح جهان تريبون خيلي خوبي براي سينماي ايران به وجود آورده است كه اگر هوشيار باشيم مي توانيم از اين تريبون استفاده كنيم. وي جايگاه فعلي سينماي ايران در سطح جهان را مديون زحمات بي وقفه  دولت و مسئولان در چند سال گذشته دانست.
زيرگذر سقاخانه - به گفته هادي مرزبان اجراي نمايش «پايين، زيرگذر سقاخانه» در سال 85 قطعي است اما هنوز زمان دقيق آن مشخص نشده است. اميدوارم بتوانم اين نمايش را اوايل تابستان آينده اجرا كنم چرا كه حال و هواي اين نمايش با فصل تابستان هماهنگ است.



2 فيلم ايران در بلگراد- سي و چهارمين جشنواره بين المللي فيلم بلگراد ديروز با نمايش «گل شكسته» فيلم جديد جيم جارموش در تالار بزرگ «ساواسنتر» افتتاح شد. اين جشنواره كه تا چهاردهم اسفندماه ادامه دارد ميزبان 79 اثر هنر سينمايي از سراسر جهان از جمله دو فيلم ايراني به نام هاي «يك شب» از نيكي كريمي و «سيزيف در نيويورك» از رامين بحراني خواهند بود.
جشنواره عكس - مراسم گشايش و اهداي جوايز برگزيدگان جشنواره سالانه عكس ايران، فردا در رشت برگزار مي شود. در اين جشنواره 232 عكاس از سراسر كشور با موضوع آزاد و مضمون هاي وابسته به ماه محرم و ايام سوگواري شركت دارند كه بنا به رأي هيات داوران جايزه هايي به آنان اهدا خواهد شد.
ابتهاج - به همراه انتشار شعرهاي منتشر نشده، چند عنوان از مجموعه شعرهاي هوشنگ ابتهاج(ه. ا. سايه)اوايل سال جديد تجديد چاپ مي شوند. «تاسيان» مجموعه شعرهاي نو منتشر نشده اين غزل سراي معاصر، تا فروردين ماه به بازار مي آيد.
م. آزاد- مراسم يادبود محمود مشرف تهراني(م. آزاد)در گروه شعر معاصر برگزار شد. به گزارش خبرنگار خبرگزاري دانشجويان ايران(ايسنا)، در اين مراسم كه عصر چهارشنبه با يك دقيقه سكوت به ياد اين شاعر معاصر فقيد و با حضور خانواده او در محل مجموعه فرهنگي _ هنري تهران برگزار شد، فرهاد عابديني شعر «بوف  كور» آزاد را خواند و كاميار عابدي، اسد الله امرايي و محمود معتقدي از شعرها و ترجمه هاي او گفتند.
بي توجهي به مستندها- طبق نظرسنجي هاي صدا و سيما حدود 6/41 درصد از مردم شهر تهران برخي از مستندها را تماشا مي كنند و 5/43 درصد از پاسخگويان اصلا بيننده اين برنامه ها نيستند. بنا بر يك نظرسنجي درمجموع 5/56 درصد پاسخگويان بيننده برنامه هاي مستند سيما هستند كه در اين ميان 6/41 درصد افراد، بعضي برنامه ها، 3/13 درصد بيشتر برنامه ها و 6/1 درصد پاسخگويان نيز اصلا برنامه هاي مستند را تماشا نمي كنند.