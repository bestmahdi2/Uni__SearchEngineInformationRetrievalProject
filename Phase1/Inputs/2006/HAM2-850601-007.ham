ژوزه ساراماگو: مخالفان گونترگراس رياكارند
ژوزه ساراماگو در مصاحبه اي با روزنامه ال پاييس -مهم ترين روزنامه اسپانيا- در پي اعتراف گونتر گراس به عضويت در گروه اس.اس از وي حمايت كرد و مخالفان گراس را رياكار خواند.
ژوزه ساراماگو نويسنده پرتغالي رمان كوري و برنده جايزه نوبل،با بيان اينكه وقتي مصاحبه گونتر گراس را خواندم، در ابتدا بسيار شوكه شدم اظهار داشت: من هيچ گاه فكر نمي كردم كه گراس بتواند يك روزي در ارتش نازي آلمان باشد، آن هم به طور داوطلبانه.
وي افزوده است: اما از واكنشي كه مخالفان اين اظهارات نشان دادند، بيشتر شوكه شدم.
ساراماگو در مصاحبه با ال پاييس گفته است: گراس در آن زمان تنها 17 سال داشته است. اين در حالي  است كه او در باقي عمر خود به گونه اي ديگر عمل كرده است. آيا سال هاي بعد از اين اتفاق به شمار نمي آيد؟
ساراماگو كه اكنون 83 ساله است و يك سال قبل از گونتر گراس يعني در سال 1998 جايزه نوبل را دريافت كرده، ادامه داده است: تصور مي كنم كه واكنش رياكارانه مخالفان گراس از نبود ژرف انديشي آنها ناشي مي شود.
وي افزوده است: اين  كه مي گويند
گونتر گراس براي اينكه كتابش پرفروش شود، دست به بيان اين اظهارات زده، كاملا ننگ آور و شرمگينانه است. هميشه هستند كساني كه مي خواهند شخصيت هاي پرنفوذ را لكه دار كنند.