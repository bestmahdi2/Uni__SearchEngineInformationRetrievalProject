نگاه دوم
تعدي به بافت تاريخي يزد
گروه شهري ساخت كتابخانه بولوار بسيج در بافت تاريخي يزد مغاير قانون است و سازمان ميراث فرهنگي با ادامه ساخت آن مخالف است.
مسئولان سازمان ميراث فرهنگي، صنايع دستي و گردشگري با تأكيد بر اين مطلب موافقت با ادامه اين پروژه را منوط به رعايت قوانين سازمان ميراث فرهنگي دانستند.
به گزارش خبرگزاري ميراث فرهنگي، در حاشيه نشست روساي منطقه اي سازمان ميراث فرهنگي و گردشگري در استان يزد، مسئولان سازمان ميراث فرهنگي، صنايع دستي وگردشگري و استاني يزد با استاندار و مسئولان سازمان مسكن و شهرسازي اين استان ديدار و درباره ساخت كتابخانه اي با ارتفاع غيرمجاز در بافت تاريخي اين شهر گفتگو مي كنند.
شنيده ها حاكي از آن است كه اين جلسه براي اعلام موافقت سازمان ميراث فرهنگي، صنايع دستي وگردشگري با ساخت اين كتابخانه در حد غير مجاز برگزار مي شود.
يك سال پيش سازمان مسكن و شهرسازي استان يزد بدون مجوز شهرداري و موافقت سازمان ميراث فرهنگي و گردشگري اقدام به ساخت يك كتابخانه در بافت تاريخي يزد كرد.
امروز اين كتابخانه با ارتفاعي معادل 18 متر در بافتي تاريخي يزد احداث شده است. اين در حالي است كه قانون حداكثر 9 متر ارتفاع را براي آن بافت مجاز مي داند، به همين دليل كارشناسان اين كتابخانه را بزرگترين مانع در راه ثبت جهاني يزد مي دانند.
دادگستري يزد پس از شكايت سازمان ميراث فرهنگي و گردشگري از سازمان مسكن و شهرسازي يزد با توجه به نبود مجوز ساخت از سوي شهرداري و مخالفت سازمان ميراث فرهنگي و گردشگري، دو ماه پيش راي به غير قانوني بودن ساخت كتابخانه داد و از سازمان مسكن و شهرسازي خواست تا ارتفاع آن را تعديل كند اما اين سازمان از اجراي راي دادگاه سر باز زد.
فريبرز دولت آبادي، معاون حفظ و احياي سازمان ميراث فرهنگي، صنايع دستي وگردشگري ضمن رد اعلام موافقت سازمان با ادامه ساخت كتابخانه بولوار بسيج يزد به ميراث خبر گفت: در اين جلسه كه در حاشيه نشست روساي منطقه اي سازمان برگزار مي شود سرنوشت كتابخانه و بافت تاريخي با مسئولان استاني يزد مورد بررسي قرار مي گيرد اماقرار نيست در اين جلسه موافقت سازمان ميراث فرهنگي و گردشگري با ادامه ساخت آن اعلام شود.
وي در عين حال تصميم گيري درباره بافت تاريخي يزد و كتابخانه آن را منوط به بازديد از كتابخانه و برگزاري اين جلسه دانست.
در همين حال عزيزالله سيفي، رئيس سازمان ميراث فرهنگي، صنايع دستي و گردشگري يزد نيز با تكذيب خبر موافقت اين سازمان با ادامه ساخت كتابخانه بولوار بسيج به ميراث خبر گفت: قرار است با حضور روساي استاني سازمان ميراث فرهنگي، صنايع دستي وگردشگري يزد، معاون گردشگري سازمان، معاون حفظ و احيا و چند تن ديگر از مسئولان سازمان ميراث فرهنگي و گردشگري جلسه اي به منظور بررسي كتابخانه بولوار بسيج در بافت تاريخي يزد برگزار شود.
وي موافقت سازمان ميراث فرهنگي، صنايع دستي و گردشگري يزد را با ادامه ساخت اين كتابخانه تنها در حد شايعه دانست.
از سوي ديگر محمدحسن خادم زاده، مدير پايگاه پژوهشي يزد نيز ساخت اين كتابخانه را باعث از دست رفتن شانس جهاني شدن يزد دانست و به ميراث خبر گفت: به رئيس سازمان ميراث فرهنگي و گردشگري و معاون وزير مسكن اعلام كرده ام كه ساخت اين كتابخانه شانس جهاني شدن بافت تاريخي اين شهر را منتفي مي كند.
منيژه جعفري، مسئول حقوقي سازمان ميراث فرهنگي، صنايع دستي و گردشگري يزد نيز در گفت و گو با ميراث خبر ضمن اظهار بي  اطلاعي از اين موافقت، صدور مجوز براي ساخت كتابخانه را باعث هرج و مرج و تعدي بيشتر به بافت تاريخي يزد دانست و افزود: اگر با ساخت اين كتابخانه موافقت شود ديگر نمي توان از ساخت وسازهاي ديگر جلوگيري كرد.
به گفته وي در حال حاضر سازمان ميراث فرهنگي، صنايع دستي و گردشگري استان تمامي تلاش خود را به كار گرفته تا از ساخت و سازها جلوگيري كند اما اگر اين موافقت انجام شود تمامي قوانين سازمان ميراث فرهنگي زير سوال مي رود و ديگر نمي توان از تخريب ها در بافت تاريخي يزد جلوگيري كرد.
مسئول حقوقي سازمان ميراث فرهنگي، صنايع دستي و گردشگري يزد همچنين ساخت كتابخانه را مغاير با قوانين سازمان ميراث فرهنگي و گردشگري و كميسيون ماده پنج دانست.
عليرضا انيسي، قائم مقام معاون حفظ و احيا در سازمان ميراث فرهنگي نيز كه از مدعوين اين جلسه است ضمن اظهار بي اطلاعي از موافقت سازمان ميراث فرهنگي و گردشگري با اين امر اعلام كرد به دليل يك سفر كاري ديگر در اين جلسه شركت نمي كند.