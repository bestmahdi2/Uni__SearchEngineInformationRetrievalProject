آخرين خبرها از «ويروس آنفلوآنزاي فوق حاد پرندگان» در جهان
ايسنا: ويروس آنفلوآنزاي فوق حاد پرندگان به غرب اروپا هم سرايت كرده است و اين در حالي است كه ايتاليا و يونان از مشاهده «ويروس آنفلوآنزاي فوق حاد پرندگان»(h5n1)در قوهاي تلف شده در اين كشورها خبر دادند.
مقامات بهداشتي در ايتاليا از تلف شدن 5 قو به دليل ابتلاء به ويروس آنفلوآنزاي فوق حاد پرندگان خبر داده اند. در حالي كه تنها چند كيلومتر آن طرف تر، رقابت هاي المپيك زمستاني «تورنتو» در حال برگزاري است مقامات بهداشتي ايتاليا اعلام كردند كه هيچ خطري ورزشكاران را تهديد نمي كند. در همين حال اتحاديه اروپا اعلام كرد كه «ويروس آنفلوآنزاي فوق حاد پرندگان» كه تاكنون حداقل 166 تن در آسيا را مبتلا كرده و مرگ 88 تن را به همراه داشته است، در قوهاي بلغارستان نيز مشاهده شده است.
بنا به اين گزارش، با اين حال تا كنون هيچ مورد ابتلاي انساني در اين سه كشور اروپايي مشاهده نشده است. در همين حال مقامات بهداشتي در نيجريه نيز اعلام كردند كه در حال بررسي دقيق اين موضوع هستند كه آيا «ويروس آنفلوآنزاي فوق حاد پرندگان» كه تا كنون حداقل موجب بيمار شدن دو كودك شده است، به انسان ها منتقل شده است يا نه؟ در حال حاضر مقامات بهداشتي سازمان ملل معتقدند كه اين ويروس مهلك اكنون اين شانس را به دست آورده باشد كه قابليت انتقال از انسان به انسان را داشته باشد.