خبر «همشهري» تأييد شد:
جزئيات فروش سهام بانك پارسيان
گروه بورس- سپيده بهكام:سرانجام روز گذشته ايران خودرو با انتشار اطلاعيه اي رسمي در بورس تهران، خبر هفته قبل «همشهري» درباره فروش سهام بانك پارسيان را تأييد كرد.
به گزارش همشهري، اداره نظارت بر ناشران اوراق بهادار ضمن اعلام دريافت نامه رسمي شركت ايران  خودرو درباره واگذاري سهام بانك پارسيان، جزئيات آن را براي اطلاع سرمايه گذاران و سهامداران منتشر كرده است.
در اين اطلاعيه آمده است:گروه ايران خودرو قصد دارد تعداد يك هزار و 440ميليارد سهم معادل
8/28درصد سهام بانك پارسيان را متعلق به شركت هاي تابعه است از طريق سازمان بورس به طور يك جا البته با شرايطي كه در آينده به طور كامل و جامع اعلام مي شود، واگذار كند.
در ادامه اين اطلاعيه اشاره شده، تاكنون بر حسب مذاكرات انجام شده براي واگذاري سهام مذكور با نرخ پايه هر سهم، دو هزار و 40ريال، به صورت نقد و اخذ ضمانت نامه بانكي، توافق  اوليه اي به عمل آمده است. قيمت نهايي، زمان انجام معامله و پس از برگزاري تشريفات قانوني از طريق مزايده در بورس تعيين خواهد شد. بر اين اساس تا زمان انجام معامله و قطعيت يافتن آن نمي توان از قيمت و اثرات مالي و جانبي آن برآورد دقيقي داشت.
در اين اطلاعيه، تاريخ انجام معامله روي سهام بانك پارسيان، نيمه دوم شهريورماه 85 اعلام شده و آمده است: مطابق مقررات حداقل از 10 روز قبل آگهي عمومي مي شود.
بر اساس اين گزارش، شركت هاي چرخشگر، توليد محور خودرو، مهركام پارس، ايران خودرو ديزل و محورسازان ايران خودرو، زيرمجموعه هاي بورسي ايران خودرو هستند كه از فروش سهام بانك پارسيان سود مي برند.
در اين اطلاعيه تأكيد شده ايران خودرو از جمله اهداف واگذاري سهام بانك پارسيان را اجراي سياست ها و خواسته هاي دولت در امر خصوصي سازي، كاهش تصدي گري و مشاركت بيشتر بخش خصوصي در عرصه فعاليت هاي اقتصادي كشور، اصلاح ساختار سرمايه گروه ايران خودرو و كاهش هزينه هاي تأمين مالي گروه اعلام كرده است.
همچنين ايجاد نقدينگي مناسب به منظور اجراي پروژه هاي درون مرزي و برون مرزي گروه و رشد و تقويت قدرت سودآوري فعاليت هاي گروه در سال هاي آينده براي كسب رضايت بيشتر سهامداران، از جمله دلايل اصلي فروش سهام بانك پارسيان توسط ايران خودرو است.