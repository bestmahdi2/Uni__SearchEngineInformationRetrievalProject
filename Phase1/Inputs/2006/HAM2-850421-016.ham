بررسي عملكرد بورس تهران در 20 روز گذشته
8 هزار نفر در صف خريد سهام خودروسازان
گروه بورس- آخرين گزارش هاي آماري حاكي است كه در 20 روز نخست تابستان امسال 25 درصد كل تقاضاي خريد سهام در بورس تهران به سوي شركت هاي خودروسازي روانه شده است.
به گزارش همشهري، ظرف 20 روز گذشته 8 هزار نفر در صف خريد سهام سه شركت بزرگ خودروسازي يعني سايپا، ايران خودرو و پارس خودرو ايستاده اند. در اين ميان تعداد خريداران سهام سايپا به چهار هزار نفر نزديك شده و تعداد متقاضيان خريد سهام در ايران خودرو در حدود 3 هزار نفر بوده است. در همين مدت بيش از يكهزار نفر نيز در صف خريد سهام پارس خودرو ايستادند. ارزش كل نقدينگي سرازير شده به سوي سهام اين شركت ها در 20 روز نخست تابستان 230 ميليارد ريال برآورد شده است.
اعلام برنامه عرضه خودروهاي جديدي نظير لوگان، مگان و سوزوكي و همچنين موفقيت چشمگير خودروسازان داخلي در بازارهاي رقابتي و صادراتي نظير صدور خودرو به روسيه، سوريه، آذربايجان و حاشيه جنوبي خليج فارس تأثير عمده اي بر جذب سرمايه گذاران جديد به سهام خودرو داشته است. از طرف ديگر با توجه به آن كه معمولاً خودروسازان بورس تهران در مجامع خود سود نقدي مناسبي را توزيع مي كنند سهامداراني كه به دنبال اين گونه سودها هستند حجم خريد سهام خودروسازان را افزايش داده اند.مجامع سه شركت خودروسازي بزرگ بورس تهران همواره اواخر تيرماه برگزار مي شود.
سودآورترين ها
آمار دريافتي نشان مي دهد در 20 روز گذشته داروسازي كوثر سودآورترين سهام بورس تهران بوده است.در اين مدت ارزش دارايي سهامداران داروسازي كوثر 1/33 درصد افزايش يافته است. آلومتك ديگر شركت بورس تهران است كه داد و ستدهاي انجام شده بر آن 30 درصد سود براي سهامدارانش به همراه داشته است. در اين مدت ارزش سهام 20 شركت پذيرفته شده در بورس تهران بين 10 تا 30 درصد افزايش يافت كه در نوع خود آمار جالب توجهي به شمار مي رود.
براساس اين گزارش نام شركت هاي پارس دارو، آذراب، سوپر رنگ، معادن و فلزات و فارسيت دورود در جمع شركت هايي ديده مي شود كه ارزش سهام آنها 20 روزه بيش از 20 درصد افزايش يافته است.
در 20 روز نخست تابستان امسال 32 هزار نفر، در مجموع 400 ميليون سهم عرضه شده در تالارهاي بورس اوراق بهادار را با پرداخت رقمي معادل يكهزار و 700 ميليارد ريال به سبد دارايي هايشان افزوده اند. در اين مدت سهام حدود 200 شركت پذيرفته شده در بورس داد و ستد شده و 200 شركت ديگر در انتظار خريدار يا بازگشايي نماد باقي ماندند.