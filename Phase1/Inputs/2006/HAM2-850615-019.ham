همزمان با بازگشايي نمادها روي داد
نزول سايپا به رتبه دوم بورس
گروه بورس سروش خسروي: هيچ كس فكر نمي كرد بازگشايي نمادها در روز دوشنبه چنين تغيير جالب توجهي در جدول بزرگان بورس ايجاد كند.
به گزارش همشهري، در پي بازگشت 20شركت از جمله سايپا به تابلوي معاملات بورس تهران و قيمت گذاري دوباره پس از برگزاري مجمع عمومي عادي سالانه، ارزش بازار سهام سايپا بيش از يكهزار ميليارد ريال كاهش يافت و اين شركت را دوباره به دومين شركت بزرگ بورس تبديل كرد.
به اين ترتيب بار ديگر، پس از 5 ماه، سرمايه گذاري غدير به پشتوانه بازار قفل شده و صف طولاني فروش اش به صدر جدول بورس تهران از نظر ارزش بازار بازگشت.
از 15 ماه پيش صف فروش سهام غدير پيوسته وجود داشته و حتي بازارگرداني گسترده و خريد مداوم سهام متقاضيان فروش و انتقال دوباره بخش بزرگي از سهام غدير به مجموعه بانك  صادرات نتوانسته از حجم و اندازه اين صف بكاهد.
طبق آخرين آمار موجود در حالي كه در ميانه معاملات ديروز بورس تهران ارزش بازار سهام غدير در سطوح بالاتر از 20 هزار و 600 ميليارد ريال قرار داشت، ارزش كل سهام سايپا در بورس تهران كمتر از 20هزار و 300 ميليارد ريال تخمين زده شد.
سايپا فروردين ماه امسال براي نخستين بار، پس از دو سال به بزرگترين شركت بورس تهران تبديل شده بود. اما تحولات دو روز گذشته موجبات بازگشت سايپا را به رتبه دوم جدول بزرگان بازار سهام فراهم آورد. البته پيش بيني مي شود با توجه به ركود و سكون سهام غدير و صف فروش طولاني آن، سايپا در مدت زماني كوتاه مي تواند دوباره به جايگاه اوليه خود باز گردد.
براساس اين گزارش، نزول سهام سايپا در حالي روي داده كه ديگر شركت بزرگ خودروسازي، يعني ايران خودرو نيز در نامناسب ترين شرايط سال هاي اخير قرار دارد. ارزش بازار سهام ايران خودرو در حال حاضر به ارقام پايين تر از 13 هزار ميليارد ريال كاهش يافته، ارزش بازار سهام ايران خودرو طبق قيمت هاي درج شده روي تابلوي بورس تهران، 12 هزار و 775 ميليارد ريال برآورد مي شود. ايران خودرو در حال حاضر چهارمين شركت بزرگ بورس به حساب مي آيد.
نكته جالب آن كه پتروشيمي خارك كه در مرداد ماه گوي سبقت را از ايران خودرو ربود و به رتبه سوم جدول بزرگان بورس تهران رسيد همچنان بر روند روبه رشد خود ادامه مي دهد. ارزش بازار پتروشيمي خارك به عنوان سومين شركت بزرگ بورس در حال حاضر به ارقام فراتر از 13 هزار ميليارد ريال رسيده است.
رتبه هاي پنجم و ششم جدول بزرگان بورس هم براي اولين بار در اختيار دو شركت معدني است، چادرملو و گل گهر با ارزش بازارهايي در حدود 8800 تا 9500 ميليارد ريال در چنين جايگاهي ايستاده اند.