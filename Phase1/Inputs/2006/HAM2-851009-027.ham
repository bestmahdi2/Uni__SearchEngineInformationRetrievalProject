آخرين مهلت تحويل فيلم ها را جدي بگيريد
گروه ادب و هنر- علاقه مندان سينما روزهايي را به خاطر مي آورند كه فيلم ها به هر ضرب و زوري بود، بايد به جشنواره فجر مي رسيدند. گاهي اوقات اين رسيدن به هر قيمت، تبعات ناخوشايندي را براي جشنواره و علاقه مندان سينما به همراه داشت. اين كه فيلم ها در هر شرايطي و با هر كيفيتي به جشنواره بيايند، شايد در مورد برخي آثار باعث رونق جشنواره نيز بشود ولي واقعيت اين است كه اين رسيدن به هر قيمت، بعضي وقت ها بهاي گزافي را به همراه دارد. وقتي فيلمي به صورت ويدئويي به نمايش در مي آيد و با امكانات پخش سالن هاي سينماي ما، عملاً  نه تصوير واضحي از آن ديده و نه صدايي رسا شنيده مي شود، عملاً  به اعتبار جشنواره لطمه مي خورد. چنان كه در سالهاي مياني دهه هفتاد، فيلم ها حلقه به حلقه از لابراتوار بيرون آمده و به نمايش در مي آمدند و گاهي اوقات براي رسيدن يك حلقه از لابراتوار، نزديك يك ساعت نمايش فيلم متوقف مي شد. به اين ترتيب ديدن ليلا ي مهرجويي يا سلطان كيميايي تا دم سحر طول مي كشيد. چنين چيزي در هيچ جشنواره معتبري سابقه ندارد. بي نظمي هايي كه بعضاً در جشنواره فجر مشاهده مي شود، باعث شده تا فيلمسازان تاريخ هايي كه به عنوان آخرين مهلت ارسال فيلمشان به دفتر جشنواره، اعلام مي شود را جدي نگيرند.بيش از دو دهه است كه جشنواره اي به نام فيلم فجر در همين ماه برگزار مي شود و جالب اين كه توليدات سينماي ايران معمولاً در پاييز جدي مي شود.
گاهي اوقات فيلم هايي در آغاز فصل سرما، به نيت رسيدن به جشنواره كليد مي خورند و عجيب تر اين كه بعضي از اين فيلم ها هم به روزهاي پاياني برگزاري جشنواره مي رسند و به نمايش عمومي در مي آيند. پيش آمده كه فيلمبرداري فيلمي در تابستان يا حتي بهار به پايان رسيده و مراحل فني كار ماهها به تعويق افتاده و در آستانه جشنواره، عوامل فني شبانه روز بيدار مانده اند تا فيلم به جشنواره برسد.اين عادت در شب امتحان درس خواندن ما ايراني ها را به خوبي مي شود در جشنواره فجر مشاهده كرد. فيلمسازاني كه تازه در دي ماه يادشان مي افتد بايد فيلمشان را به جشنواره برسانند.يك دهه است كه الزام نمايش فيلم ها در جشنواره براي اكران عمومي برداشته شده است و حالا مي توان انتظار داشت همه از مديران و برنامه ريزان جشنواره تا معاونت سينمايي و شوراي صدور پروانه ساخت و خود اهالي سينما، فستيوالي را كه تاريخ برگزاري اش مشخص است را جدي بگيرند.