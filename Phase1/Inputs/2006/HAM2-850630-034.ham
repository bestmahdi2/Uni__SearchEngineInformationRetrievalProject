هشدار رئيس انجمن ايدز:معتادان تزريقي زندانها در خطر اپيدمي بيماري ايدز قرار دارند
ايسنا: رييس انجمن ايدزگفت: با توجه به اين كه شيوع بيش از 5 درصد عفونت ايدز در گروه هاي پرخطر باعث همه گيري متمركز افراد مي شود معتادان تزريقي زندانها در خطر اپيدمي اين بيماري قرار دارند.
حميدرضا شاعري گفت: سال 1365 اولين بيمار ايدزي در ايران دختر 6 ساله اي بود كه در اثر بيماري هموفيلي و استفاده از فرآورده هاي خوني آلوده به اين بيماري دچار شده بود. البته اين بيماري پيش از سال 1365 نيز در كشور وجود داشته كه البته آنها هم بيشتر شامل كساني بودند كه از فرآورده هاي آلوده خوني استفاده مي كردند.
وي افزود: اين روند از ابتداي دهه 70 تغيير كرد و با بررسي هايي كه در چند زندان صورت گرفت شيوع اين عفونت در بين بيماران معتاد تزريقي زندانها بسيار زياد و بيش از حد تصور گزارش شد و با توجه به اين كه شيوع بيش از 5 درصد در افراد پرخطر باعث همه گيري متمركز اين عفونت مي شود اين آمار بسيار خطرناك بود. وي در ادامه افزود: آمار ابتلا به hiv از سال 1375 به شدت افزايش يافت و در حال حاضر 13 هزار مورد شناخته شده كه بيشتر آنها معتادان تزريقي شامل مي شوند. البته بين آمار شناخته شده اين بيماري و واقعيت مبتلايان تفاوت فاحشي وجود دارد. در واقع بر اساس تخمين ها از 70 تا 100 هزار نفر مبتلا به اين عفونت تنها 13 هزار مورد آن شناسايي شده و فاصله بسيار زيادي است و از ويژگي هاي داستان ايدز ايران است چرا كه در كشورهاي ديگر اين فاصله بسيار كمتر از كشور ماست. شاعري همچنين در مورد كلينيك هاي مثلثي كه از سال 81 در كشور راه اندازي  شدند، گفت:  از سال 1381 تا به حال حدود 80 كلينيك مثلثي در سراسر كشور راه اندازي شده كه تا حد زيادي به شناسايي افراد مبتلا كمك كرده است ولي متاسفانه اولين اداره اي كه مربوط به ايدز بود با 9 سال فاصله از اولين مورد شناسايي شده تشكيل شد كه آمار شناخت افراد مبتلا را تا حد زيادي كاهش داد. وي همچنين يادآور شد: آمار سرايت جنسي در كشور ما بر خلاف كشورهاي ديگر كاملا به نفع زنان است. 5/94 درصد مبتلايان را مردان و 5/5 درصد آن را زنان تشكيل مي دهند.شاعري در پايان تاكيد كرد: همانطور بر اساس برخي پيش بيني ها در دوره جديد ممكن است الگوي سرايت از اعتياد تزريقي به سرايت جنسي تغيير جهت دهد بايد سياستگذاري و برنامه ريزي مناسب در جهت شناسايي افراد پرخطر كه كمتر در كشور ما قابل شناسايي هستند صورت گيرد و از طرفي با توجه به آمار بالاي معتادان تزريقي مبتلا در شناسايي و بهبود وضع آنها اقدامات گسترده تري انجام شود.
تدوين سند توانمندسازي جوانان در حوزه it
گروه اجتماعي– سازمان ملي جوانان درصدد تدوين آئين نامه سند توانمندسازي جوان در حوزه it است.
حجت الاسلام حسيني، مشاور سازمان ملي جوانان گفت: در راستاي تدوين آئين نامه سند توانمندسازي جوانان در حوزه it تلاش مي شود كه انجام اينگونه فعاليت ها را به سمت سازمان هاي مردم نهاد(سمن)سوق دهيم چرا كه it زمينه هاي رشد جوانان را فراهم مي كند. وي افزود: اين سازمان به شناسايي و رصد جوانان در همه زمينه ها از جمله it مي پردازد و در اين راستا به هماهنگي و جهت دهي نهادها توجه دارد.
دبير جشنواره الكترونيكي پيامبر اعظم(ص)درباره اين جشنواره گفت: پيش از اين در جشنواره هاي مذهبي كاريكاتور مرسوم نبوده، اما در اين جشنواره با توجه به كاريكاتور توهين آميز رسانه هاي دانماركي درباره شخصيت پيامبر(ص)رشته كاريكاتور را با عنوان دشمنان آفتاب برنامه ريزي كرده ايم كه در قالب آن جنبه هاي منفي توهين به شخصيت پيامبر(ص)نمايش داده مي شود.