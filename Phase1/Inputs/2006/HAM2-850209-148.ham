رئيس سازمان تربيت بدني:
اجاره اماكن ورزشي يك نوع غارت است
گروه ورزشي _ محمدرضا منصوريان: «اجاره مكان هاي ورزشي يك غارت است» اين سخني بود كه مهندس محمد علي آبادي رئيس سازمان تربيت بدني در مجمع عمومي ساليانه فدراسيون شنا آن را بر زبان آورد. وي اين را هم اضافه كرده است كه 1200 مكان ورزشي متعلق به سازمان تربيت بدني جمعا به مبلغ يك ميليارد و هفتصد هزار تومان اجاره داده شده است!
شنيدن اين حرف ها و درك آن هر انسان عاقلي را آزار مي دهد و به اين شك مي رساند كه مگر در سازمان تربيت بدني حساب و كتابي وجود نداشته كه اين چنين ناشيانه دست به چنين كارهايي زده اند.
در مديريت سابق سازمان تربيت بدني دو مقوله برقراري طرح جامع ورزش و در اختيار گذاشتن اماكن ورزشي دولتي به شركتي تحت عنوان شركت توسعه و تجهيز اماكن ورزشي ازجمله برنامه هايي بود كه مورد توجه قرار گرفت و متوليان اجرايي آن نيز همواره بر راهكارهاي مختلفي كه تنها خود از آنها آگاهي و اطلاع داشتند، عمل مي كردند. بارها ديده شد كه بسياري از تيم ها و قهرمانان ملي ورزش و فدراسيون هاي متبوعه آنها از بازپس گيري اماكني كه در آنها تمرينات و مسابقات خود را برگزار مي كردند شكوه و گلايه سرمي دادند كه متأسفانه گوش شنوايي نبود كه بتواند مستدل و منطقي پاسخگوي درخواست هاي قانوني آنها باشد. در حقيقت هيچكس نمي توانست به چنين طرحي تمكين كند كه شخصي قهرمان ملي باشد و فرضا براي انجام تمريناتش در سالن هايي كه شرعا و قانونا متعلق به خود آنهاست، حق الزحمه پرداخت كند. اين مشكل بزرگ بارها از سوي رسانه هاي گروهي مورد نقد و بررسي قرار گرفت، ولي همواره توجيهات مسئولان وقت اجازه نداد كه واضح و روشن عموم مردم از اين واقعيت تلخ آگاهي پيدا كنند.
امروز اگر رئيس ورزش كشور طبق آمار و ارقام موجود مي گويد: اجاره يك زمين چمن فوتبال استاندارد ماهيانه 300 هزار تومان و يك استخر قهرماني يك ميليون و 200 هزار تومان است، اين يعني آن كه از زمان شروع اين طرح تا امروز سرمايه هنگفتي از ورزش مظلوم اين مملكت به هدر رفته و ثروت قابل توجهي را نصيب از ما بهتران ساخته است.
حال اين از وظايف اصلي رئيس محترم سازمان تربيت بدني است كه اگر كارشناسان اين سازمان امروز به اين نتيجه رسيده اند كه در اين رابطه سودجويي و يا احتمالا حيف و ميلي صورت گرفته است، گزارش تكميلي، دقيق و نهايي آن را به اطلاع مردم برسانند. اين كه ايشان بگويد انجام اين كارها چون در دوران من نبوده است پس من حرمت نگاه مي دارم، سخن خوبي نيست.
اگر در گذشته خلافي يا سوءاستفاده اي صورت گرفته است، بايد گزارش دقيق آن اعلام شود و خطاكاران جوابگوي اعمال و كارهاي خود باشند. نكته ديگري كه معاون رئيس جمهور روي آن تأكيد كرده اين كه مجموعه هاي ورزشي به ورزشكاران تعلق دارد و زماني كه صحيح در اختيار آنها قرار نگيرد، ورزش كشور پيشرفت نمي كند.
كيست كه امروز نداند يكي از دلايل اصلي پيشرفت و توسعه ورزش در گرو تأمين امكانات سخت افزاري، كه همانا اماكن ورزشي است مي باشد. آنچه كه امروز در ورزش ما به يادگار باقي مانده اين است كه اماكن ورزشي موجود كه عمدتا قديمي و فرسوده هستند به سختي مي توانند با هجوم سيل آسا و مشتاقانه جوانان به ورزش،جوابگوي نيازمندي هاي آنها باشند. البته اين مشكلي است كه در شهرستان ها اكثريت سالن هاي ورزشي غيراستاندارد و كهنه است ونمي توانند كمك هاي چنداني به پيشرفت ورزش بكنند. حال كه به گفته مديريت كنوني ورزش براي صرف هزينه هاي دقيق در ورزش كالبدشكافي هاي دقيقي صورت گرفته است، چه خوب است كه در راستاي برنامه ريزي هاي انجام شده بهينه سازي سالن هاي ورزشي موجود و احيانا بسط و گسترش آنها نيز مورد توجه بيشتري قرار گيرد.
و اما كلام آخر اين كه سرپرست سازمان تربيت بدني در همين جمع گفته است ما در سفرهاي خارجي و مسابقات بايد با تيم هايي روبه رو شويم كه در رنكينگ جهاني چند پله از ما بالاتر باشند. اتفاقا اين همان معادله اي است كه براي حل آن در رابطه با تيم ملي فوتبال و برنامه هاي تداركاتي آن در راه جام جهاني 2006 آلمان تاكنون نتوانسته ايم به جايي برسيم. ما خيلي دلمان مي خواست كه تيم ملي فوتبال ما با تيم هاي اسپانيا، سوئد و آرژانتين بازي هاي تداركاتي داشته باشد، اما نشد كه نشد.