تلاش 22 روزه پليس نتيجه داد:
پايان گروگانگيري 950 ميليون توماني در مشهد
ايسنا: گروگان 32 ساله كه در قبال آزادي اش 950 ميليون تومان درخواست شده بود، سرانجام پس از 22 روز كار پليسي رهايي يافت.
نخستين روز خرداد ماه، مردي سراسيمه به معاونت آگاهي پليس مشهد مراجعه و اعلام كرد گروگانگيران فرزند 32 ساله اش به نام جليل را به گروگان گرفته و طي تماس تلفني موضوع را به خانواده اش اعلام كرده اند.
پس از اظهارات اين مرد بلافاصله اكيپي از ماموران آگاهي، جهت پيگيري موضوع تشكيل شد و اين در حالي بود كه گروگانگيران در تماس هاي تلفني بعدي، مبلغ 950 ميليون تومان از خانواده جليل در قبال آزادي وي خواستار شدند.
در حالي كه تحقيقات پليس براي شناسايي عاملان آدم ربايي ادامه داشت، خودرو سواري جليل در جاده نيشابور كشف شد و به اين ترتيب اين احتمال كه گروگانگيران در شهر ديگري باشند مطرح شد، بررسي شماره تلفنهايي كه با خانواده مرد ربوده شده تماس برقرار كرده بود نيز مشخص كرد كه تماسها از يكي از استانهاي جنوبي برقرار شده است.
با ادامه بررسي هاي پليسي سرانجام كارآگاهان پليس با پيگيري و رديابي شماره  تلفن همراه يكي از گروگانگيران، وي را شناسايي كرده و تحت كنترل نامحسوس قرار دادند و سرانجام هنگامي كه سه عضو باند قصد عزيمت به خراسان را داشتند، كارآگاهان موفق به شناسايي خودرو آنها شده و با انجام عمليات پليسي در ايستگاه بازرسي شهيد شيردل فرماندهي انتظامي  تربت حيدريه، سه نفر از عوامل اصلي باند دستگير شده و ساير عوامل به همراه گروگان در منزلي در مشهد مستقر بودند، شناسايي و طي يك عمليات ضربتي دستگير شدند.
بدين ترتيب جليل پس از 22 روز اسارت در بند گروگانگيران در حالي كه در زيرزمين منزلي در مشهد در بند و زنجير بود، آزاد شد.