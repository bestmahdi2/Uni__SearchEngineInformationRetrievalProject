وضعيت درياچه اروميه بحراني است
گروه علمي فرهنگي: نماينده مردم اروميه در مجلس در خصوص آخرين وضعيت درياچه اروميه گفت: وضعيت درياچه اروميه به لحاظ غلظت بيش از حد نمك، بحراني است. محمد عباسپور در گفت وگو با خبرگزاري فارس افزود: ميزان شوري آب درياچه اروميه به حد اشباع 290 گرم در يك ليتر آب رسيده كه اين حد از نمك، باعث مرگ ومير پرندگان منطقه شده، به طوري كه در اثر رسوب نمك روي بال و پر آنها، قدرت جابه جايي براي آنها از بين رفته و باعث مرگ و مير پرندگان در اين درياچه شده است. وي در ادامه گفت:
بر اساس آمارهاي موجود در سال 74 حداكثر سطح تراز آب 1278 متر بوده كه به شدت صدمه ديده و اكنون به پايين ترين حد خود يعني 1273 متر رسيده است، يعني از سال 74 تا 84،پنج متر كاهش تراز آب در وسعت 5 هزار كيلومتر مربع به وجود آمده است و غلظت نمك بسيار زياد شده است. عباسپور گفت: بروز پديده خشكسالي در سال هاي 75 و 76 در سطح استان آذربايجان غربي باعث شد آب اكثر رودخانه ها و تالاب ها خشك شود و در نتيجه اين درياچه نيز تحت تأثير شديد اين تغييرات شديد زيست محيطي قرار گيرد.