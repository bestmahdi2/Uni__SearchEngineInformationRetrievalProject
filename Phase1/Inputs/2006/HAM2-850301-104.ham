ديابت، پيشگيري يا درمان
قند دردسرساز
سميه شرافتي
ديابت يك بيماري مزمن و شايع است كه گسترش آن منجر به از دست رفتن حدود300هزارسال از عمر مفيد در جامعه ما شده است. براساس گزارش منتشر شده بار جهاني بيماري ها در سال 1990، ديابت رتبه بيست و نهم را در بين بيماري هاي مختلف به خود اختصاص داده است. همچنين طبق گزارش سازمان بهداشت جهاني، ديابت به رتبه بيستم در بين ساير بيماري ها رسيده است.
در حال حاضر براساس نتايج مطالعات سازمان بهداشت جهاني، بيش از 194ميليون نفر در جهان مبتلا به ديابت هستند و شيوع سالانه ديابت در جهان در حدود 6درصد افزايش مي يابد كه علت اوليه اين مسئله افزايش سن و جمعيت خصوصاً در بين جوامعي است كه در آنها از نظر نژادي استعداد ابتلا به ديابت بيشتر است. همچنين براساس مطالعه اخيري كه توسط مركز تحقيقات غدد و متابوليسم دانشگاه علوم پزشكي تهران انجام شده است، تعداد افراد مبتلا به ديابت تا سال 1380، در جمعيت بالاي 20سال ايران حدود دو ميليون نفر با شيوع حدود 4/7درصد تخمين زده شده است و طبق محاسبات انجام شده حدود 85هزار و 72نفر در اين سال به جمعيت ديابتي هاي ايران افزوده شده است.
با توجه به بار بيماري ديابت در جهان و ايران و اينكه اين بيماري در مقايسه با ساير بيمار ي ها رتبه هشتم را به خود اختصاص داده است لزوم پيشگيري از ديابت، حمايت و آموزش به افراد ديابتي براي كنترل بيماري شان اهميت بيشتري پيدا مي كند.
دكتر اسدالله رجب، رئيس انجمن ديابت ايران در خصوص اهميت حمايت از افراد مبتلا به ديابت و خانواده هايشان مي گويد: هنگامي كه ما يك فرد ديابتي را از بيمارستان مرخص مي كنيم، بايد در مورد آينده بيماري تقريباً همه چيز را به او توضيح دهيم. روزهاي اول اين بيماري براي خانواده فرد ديابتي بخصوص اگر كودك باشد يك كابوس است، براي همين حمايت از اين بيماران و خانواده هايشان بسيار بي اهميت تلقي مي شود. مخصوصاً در مراحل تزريق انسولين به كودك اثرات مخرب روحي براي خانواده اش برجا مي گذارد و باعث مي شود مشكلات حادي در خانواده به وجود بيايد. در حال حاضر مهمترين مشكل افراد ديابتي حمايت هاي روان شناختي و اجتماعي است و همه ما بايد بدانيم كه براي حمايت از يك فرد ديابتي وقت ديگر معنايي ندارد.
با توجه به شيوع فزاينده ديابت در دنيا، اداره و درمان ديابت و عوارض آن نيازمند صرف هزينه هاي قابل توجهي از طرف بيماران و سيستم بهداشتيدرماني جامعه است و از آنجا كه در اين بيماري پيشگيري بسيار مهمتر از درمان است، تلاش در جهت كنترل ديابت و عوارض آن باعث كاهش هزينه هاي مربوط به ديابت و در نهايت كاهش بار عوارض اين بيماري خواهد شد.
دكتر رجب با بيان اينكه يكي از پايه هاي اصلي درمان ديابت در ابتدا پيشگيري از آن است، افزود: از آنجا كه حداقل در كلاس هاي آموزشي بايد در بخشي دو ساعته در رابطه با حمايت از اين بيماران بحث شود، هنوز اين امكان وجود ندارد كه براي همه ديابتي ها اين آموزش ها وجود داشته باشد. مراكز كافي براي آموزش اين بيماري نيز تأسيس نشده و در اين ميان مشكل اساسي كه وجود دارد اين است كه در كشور ما بيمه ها فقط روي درمان بيماران هزينه مي كنند و هيچ هزينه اي را جهت كنترل اين بيماري تخصيص نداده اند، ما با مشكلات جدي براي آموزش اين بيماران مواجهيم.
وي در ادامه افزود: براي يك فرد ديابتي بايد وسايل و امكاناتي در منزل وجود داشته باشد كه بتواند اين بيماري را براي جلوگيري از عوارض وخيم آن كنترل كند. يك ديابتي فقط به انسولين و قرص احتياج ندارد، در حالي كه متأسفانه بيمه ها فقط حاضرند هزينه مربوط به انسولين و قرص را تقبل كنند.
اين درحالي است كه تمركز سازمان هاي بيمه گر بر روي هزينه هاي درمان ديابتي ها فقط چند سالي عمر آنها را افزايش مي دهد و در نتيجه از عوارض مخرب آن جلوگيري نمي كند و اين باعث مي شود كه صرف همه اين هزينه ها بيهوده باشد و مهمتر اينكه متأسفانه به رغم هزينه هاي سنگين مراقبت از بيماران ديابتي مرگ و مير و ناتواني عوارض ناشي از اين بيماري هنوز كاهش پيدا نكرده و هزينه اي كه سالانه صرف هر ديابتي مي شود پنج برابر هزينه اي است كه صرف ساير افراد مي شود. امروزه شواهدي در دست است كه نشان مي دهد تلاش در جهت كنترل و پيشگيري ديابت و عوارض آن باعث كاهش هزينه هاي مربوط به ديابت و در نهايت كاهش بار عوارض اين بيماري خواهد شد.
وي در مورد مشكلات اساسي ديگر بيماران گفت: ديگر مشكل عمده ديابتي ها اين است كه همه آنها بيمه نيستند و بايد ماهانه بيش از 50هزارتومان صرف اين بيماري كنند. حق هر بيمار ديابتي است كه بيمه شود در حالي كه حتي پاسخ سازمان خدمات درماني در اين مورد به ما مبهم است. ديگر اينكه ما مي خواهيم ديابت به عنوان يك بيماري خاص شناخته شود، يا حداقل ديابت نوع يك به علت اينكه هزينه هاي درمان بيماران مبتلا به آن ماهانه بيش از 80هزارتومان است و بيشتر نوجوانان و كودكان به آن مبتلا هستند، به عنوان بيماري خاص شناخته شود.
عوارض ناشي از ديابت
دكتر رجب در خصوص مهمترين و شايع ترين عوارض اين بيماري مي گويد: ديابت يك بيماري سيستميك است كه روي تمام ارگان هاي بدن اثر مي گذارد، ولي مهمترين ارگان تأثيرپذير در نتيجه قند بالا از اين قبيل است: مشكلات چشمي كه به نابينايي ختم مي شود، مشكلات و نارسايي هاي كليوي، مشكلات عصبي كه به قطع عضو مي انجامد، مشكلات عروقي، مشكلات دستگاه گوارش و... ولي شايع ترين عارضه اي كه در ايران با آن مواجه هستيم مشكلات چشمي است. در بررسي هاي انجام شده تقريبا 25درصد از كساني كه براي اولين بار ديابت در آنها تشخيص داده شده مشكلات چشمي در آنها وجود دارد.
پاي ديابتي
اگرچه بسياري از عوارض خطرناك ديابت همچون نارسايي كليه يا نابينايي، مبتلايان به ديابت را گرفتار مي كند، اما پاي ديابتي بيشترين هزينه ها را به بيماران تحميل مي كند. قطع پا در مبتلايان به ديابت 40برابر افراد غيرديابتي است. طبق برآوردهاي به عمل آمده تخمين زده مي شود كه 15درصد كل افراد ديابتي در طول زندگي خود دچار زخم در پاها مي شوند. آمار جهاني نيز حاكي از آن است كه 20درصد كل دلايل بستري شدن بيماران ديابتي در بيمارستان به علت زخم هاي پا يا به عبارت ديگر پاي ديابتي است. در هر 30 ثانيه يك پا در نقطه اي از جهان به علت ديابت قطع مي شود!
در كشورهاي در حال توسعه نيز هزينه درمان پاي ديابتي تا 40درصد بودجه مراقبت بهداشتي درماني را شامل مي شود. رئيس انجمن ديابت ايران در خصوص علت ابتلا به پاي ديابتي مي گويد: شايع ترين علت اين عارضه اختلالات عصبي ديابت است، كه باعث مي شود فرد ديابتي حس سرما و گرما را از دست بدهد و در نتيجه اگر زخمي در پايش ايجاد شد آن را حس نمي كند و اين عفوني شدن تدريجي زخم منجر به قطع پاي فرد مي شود.وي با تأكيد بر اينكه بيشتر هزينه هاي بيماري ديابت مربوط به پاي ديابتي است ادامه داد: متأسفانه در كشور ما كفش مخصوص پاي ديابتي در اختيار بيماران قرار نمي گيرد و مراقبت هاي لازم از آنها وجود ندارد. در نتيجه در حالي كه ما به آساني مي توانيم جلوي قطع پاي يك بيمار ديابتي را بگيريم ولي شاهد هرچه بيشتر شدن قطع پاي اين بيماران هستيم.
نوع خطرناك تر ديابت
ديابت نوع 2 به يكي از معضلات سلامت جهاني و علت اصلي و عمده مرگ و مير و ناتواني تبديل شده است؛ به طوري كه در چند سال گذشته سن ابتلا به آن نيز كاهش يافته و در ميان كودكان و نوجوانان شايع شده است. دكتر رجب علت كاهش سن ابتلا به اين نوع ديابت را زندگي شهرنشيني، تغذيه غلط و كاهش فعاليت هاي جسماني عنوان كرد و افزود: در كشورهاي توسعه يافته كه توانسته اند با روند صنعتي شدن همگام شوند و شيوه فرهنگ زندگي شهرنشيني را بياموزند، از ابتلا به ديابت نوع2 تا حدي جلوگيري شده، ولي متأسفانه در كشورهاي در حال توسعه ما نتوانسته ايم همگام با صنعتي شدن شيوع صحيح زندگي شهرنشيني را بياموزيم و اين خود يكي از دلايل افزايش ابتلا به ديابت نوع2 و كاهش سن ابتلا به آن است.
چشم انداز آينده
رئيس انجمن ديابت در پايان با اشاره به اينكه زندگي ديابتي ها با توجه به هزينه هاي زياد اين بيماري روز به روز مشكل تر خواهد شد افزود: اگر ديابت به طور صحيحي كنترل شود، آينده ديابتي ها بسيار روشن خواهد بود و اين افراد نه تنها سر بار جامعه نخواهند بود بلكه به طور طبيعي مي  توانند چرخ جامعه را بچرخانند و طول عمر طبيعي داشته باشند، به اين دليل كه اگر ما بتوانيم از بروز ديابت پيشگيري كنيم در واقع از بسياري از بيماري هاي ديگر از جمله بيماري هاي قلب و عروق، چربي، چاقي، فشارخون، وزن زياد و... نيز پيشگيري كرده ايم.