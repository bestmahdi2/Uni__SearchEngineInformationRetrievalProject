50 هزار ايراني سالانه بر اثر ابتلا به نارسايي قلبي مي ميرند
ايسنا: رئيس بخش جراحي قلب بيمارستان امام خميني هشدار داد: سالانه حدود 50 هزار نفر در كشور بر اثر ابتلا به بيماري نارسايي قلبي جان خود را از دست مي دهند.
حسن رادمهر گفت: فشارخون بالا، مصرف دخانيات و الكل، بيماري ديابت، چاقي و كم تحركي و شيوه نادرست تغذيه از دلايل ابتلا به بيماري نارسايي قلبي در كشور است.
وي ادامه داد: درست است كه مهمترين علت ابتلا به نارسايي قلبي مربوط به انسداد شريان هاي تغذيه كننده ماهيچه قلب است اما با كنترل عوامل خطرزا مانند فشارخون بالا، مصرف دخانيات و الكل، بيماري ديابت، ازدياد وزن و كم تحركي مي توان از بروز اين بيماري پيشگيري كرد.
وي ادامه داد: متأسفانه آمار دقيقي از تعداد بيماران مبتلا به اين بيماري در كشور موجود نيست اما به طور تقريبي شايد سالانه حدود 50 هزار نفر در اثر ابتلا به بيماري نارسايي قلبي جان خود را از دست مي دهند. رئيس بخش جراحي قلب بيمارستان امام خميني با بيان اين كه نارسايي قلبي نيز مانند هر بيماري ديگر قابل درمان است، افزود: درمان به موقع انسداد شريان هاي كرونر قلب مانند باز كردن شريانها با بالون يا عمل باي پاس و همچنين ترميم يا تعويض دريچه هاي قلب راه علاج اين بيماري است. همچنين در مواردي كه اقدامات معمول و درمانهاي دارويي منجر به بهبودي كامل نشوند از وسايل كمكي كه كار پمپاژ قلب را انجام مي دهند و نهايتاً عمل پيوند قلب استفاده مي شود.