با هدف ايمن سازي ساختمانها و كاهش خسارت زلزله
گسل هاي ناشناخته تهران تا پايان تابستان معرفي مي شوند
رئيس كميسيون برنامه و بودجه شوراي شهر تهران به واگذاري حمل و نقل ريلي كلانشهرها به دولت اعتراض كرد
گروه شهري - تا پايان تابستان طرح شناسايي زيرسطحي گسلهاي تهران در دو محور شمالي - جنوبي و شرقي - غربي شهر تهران به انجام مي رسد.
به گزارش خبرنگار ما، اين طرح با هدف شناسايي موقعيت لايه هاي زيرين زمين و شناخت گسلهاي احتمالي و پنهان شده در زير آبرفتها توسط سازمان پيشگيري و مديريت بحران شهر تهران با مشاركت شركت عمليات اكتشاف نفت و پژوهشكده بين المللي زلزله شناسي و مهندسي زلزله انجام مي شود.
بنابراين گزارش دستگاههاي بزرگ توليدكننده لرزه مصنوعي و دستگاههاي ثبت كننده داده هاي لرزه نگاري در فواصل مشخص و مراحل زمانبندي شده در طول بزرگراه شهيد همت(محور شرقي - غربي)و طول بزرگراه شهيد چمران و نواب(شمالي - جنوبي)نصب مي شود
و با رعايت نكات ايمني و به كارگيري اصول علمي، امواج مصنوعي توليد و داده هاي بازگشت امواج ثبت مي شود، سپس با بررسي علمي امواج بازتابي شكستگي ها يا گسلهاي احتمالي لايه هاي زيرين زمين شناسايي و توان لرزه خيزي آنها مشخص مي شود.
مازيار حسيني رئيس سازمان پيشگيري و مديريت بحران شهر تهران به خبرنگار ما گفت: طي جلسه مشتركي كه با حضور مجريان و مشاوران طرح و نمايندگان نيروهاي انتظامي تهران بزرگ، راهنمايي و رانندگي تهران بزرگ، ستادهاي مديريت بحران مناطق شهر تهران، سازمان هاي فاضلاب، آب، برق، مخابرات، گاز، شركت پخش و پالايش نفت و شركت مترو برگزار شد بر ضرورت اجراي اين طرح براي شناسايي بيشتر موقعيت لرزه خيزي شهر تهران تأكيد شد.
وي افزود: در حال حاضر شناخت لرزه خيزي شهر تهران به گسلهاي سطحي كه رخ نمودن آنها در مناطق كوهستاني شمال و جنوب تهران آشكار است محدود مي شود در حالي كه احتمال دارد گسلهاي ديگري نيز با توان و پتانسيل بالقوه لرزه خيزي در بخشهاي مياني و مناطق غير كوهستاني شهر كه با آبرفت پوشيده است موجود باشد.وي اظهار داشت: با اجراي اين طرح اطلاعات ارزشمندي از ساختار نهان و گسل هاي احتمالي مدفون در زير شهر تهران به دست مي آيد.