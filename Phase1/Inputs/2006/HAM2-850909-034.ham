همزمان با روز جهاني ايدز(10 آذر)اعلام شد:
هر ثانيه يك جوان به ويروس اچ آي وي آلوده مي شود
گروه اجتماعي - در هر ثانيه يك جوان بين 15 تا 24 سال در جهان به ويروس اچ آي وي، آلوده مي شود. با توجه به وجود 5/22 ميليون جوان در ايران( كه به لحاظ سني گروه هاي پر خطر محسوب مي شوند)ضرورت اطلاع رساني، پيشگيري و سياست گذاري در خصوص ايدز اهميت مي يابد.
به گزارش يونيسف، هر دقيقه يك كودك زير 15 سال به خاطر ايدز مي ميرد و از هر شش مبتلا به بيماري ايدز كه مي ميرند يكي كودك زير 15 سال است و در سال 2004، نيم ميليون كودك به اين دليل فوت كرده اند.همچنين در هر ثانيه يك نوجوان بين 15 تا 24 سال آلوده به اچ آي وي مي شود، بطوري كه در سال 2004، 2 ميليون نوجوان مبتلا به اچ آي وي بوده اند.
بر اساس اين گزارش، از راه هاي انتقال اين بيماري اعتياد تزريقي، روابط جنسي خارج از چارچوب و غير ايمن، انتقال از مادر به جنين، حجامت، تيغ سلماني، مسواك، خلال دندان، سرنگ و سرسوزن آلوده است و از مهمترين علايم ابتلا به اين بيماري، بزرگي غدد لنفاوي بدن، اسهال و تب بيشتر از يك ماه، كاهش وزن بيشتر از 10 كيلوگرم، تعريق شبانه و خستگي و بي حالي است.
محمد مهدي گويا، رئيس مركز مديريت بيماري هاي وزارت بهداشت به مناسبت روز جهاني ايدز گفت: گسترش روز افزون hiv(ايدز)در سطح جهان، عدم وجود واكسن و درمان مؤثر و بازپديدي بسياري از بيماري هاي عفوني ديگر در زمينه نقص ايمني حاصله و مخاطرات آن براي نيروهاي جوان و فعال جامعه و از جمله كاركنان حرفه هاي پزشكي، اعم از پزشكان، پرستاران و كساني كه با خون و فرآورده هاي خوني بيماران در تماس هستند و نيروهاي خدماتي اين مراكز، حاكي از اهميت بهداشتي و لزوم آموزش و اقدامات پيش گيرنده به منظور جلوگيري از انتقال و اقدامات زيربنايي به منظور كنترل نهايي آن است.
كشور هاي دنيا از لحاظ گسترش ايدز در سه مرحله قرار دارند. كشور هايي كه شيوع ايدز در ميان گروه هاي پرخطر آنها به كمتر از 5 درصد مي رسد و با برنامه ريزي هاي لازم روند رو به كاهش برايشان پيش بيني مي شود، گروه دوم كشورهايي هستند كه شيوع ايدز در كشورشان در گروه هاي پرخطر به 5 درصد رسيد و در واقع رشد متمركزي را پيش رو دارند، ولي هنوز اين آمار يك درصد كل جمعيت آنها را تشكيل نداده كه كشور ما در اين مرحله قرار دارد و گروه سوم كشورهايي هستند كه شيوع ايدز در گروه هاي پرخطرشان به بيش از 5 درصد رسيده و آمار مبتلايان آن بيش از يك درصد كل جمعيت آنها را تشكيل مي دهد.گويا با اشاره به برنامه ريزي هاي از پيش تعيين شده دنيا كه قرار بود تا سال 2005 اجرا شود، گفت: بر اساس اين برنامه قرار شد تا سال 2005 حدود 6 ميليون مبتلاياني كه درمان برايشان ضرورت دارد تحت درمان قرار گيرند اما اين برنامه نتوانست اجرايي شود و تحت تجديد نظر قرار گرفت .
اين عفونت از سال 1990 تا 2005 در عرض 15 سال 4 برابر شد و اين در حالي است كه در اين سالها همه دنيا از وجود اين بيماري و خطرناك بودن آن مطلع شدند.وي در مورد شيوع ايدز در ايران گفت: موارد شناسايي شده افراد آلوده 13 هزارو 702 مورد، موارد فوت شده 1709 و مبتلايان به ايدز 826 نفر است كه تخمين زده شده كه آمار واقعي آن 60 تا 70 هزار نفر باشد و در واقع اين ميزان 5/1 برابر آمار واقعي است.
گويا افزود: موارد شناخته شده اين بيماري در سال 84 كه بالاترين آمارها بود 3085 نفر است كه در واقع آمار بالاي آن مربوط به سال هاي قبل مي شود.وي شيوع اين عفونت را در كشور ما درميان مردان 5/94 درصد و در ميان زنان 5/5 درصد اعلام كرد و افزود: دليل اين امر بيشتر شناسايي مردان در زندان ها بوده است و در واقع زنان كمتر قابل شناسايي هستند. صداقت، رئيس اداره ايدز وزارت بهداشت نيز در زمينه اين بيماري گفت: ايدز دو پيچيدگي دارد كه يكي از آنها دوره كوتاه مدت عفونت و دوره بلندمدت بيماري است و ديگري فريبندگي و چند چهره بودن علايم بيماري است كه باعث غفلت در خدمات درماني و عدم تشخيص به موقع بيماري مي شود.
وي افزود: پيشگيري از بيماري ها، بهترين و موفق ترين راه مبارزه با بيماري ها و اعاده سلامت جامعه است و در عصر كنوني آموزش بهداشت و رفتار سالم به عنوان بهترين ركن پيشگيري از بيماري ها در كليه جوامع محسوب مي گردد. وي گفت: ويژگي هاي اين بيماري از جمله سرعت انتقال و گسترش، معلوليت بالا، غير قابل درمان بودن، نهفتگي آلودگي آن و اين مطلب كه تأثيرات اين بيماري جنبه جهاني پيدا نموده و به معضلي بهداشتي، اجتماعي، اقتصادي مبدل گرديده باعث شده جوامع بين المللي و سازمان هاي رسمي و غير رسمي در مقابله با آن تلاش كنند.