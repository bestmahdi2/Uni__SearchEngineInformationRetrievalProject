به مدت يك هفته صورت مي گيرد؛
تردد آزمايشي خودروها در ترافيك تونل رسالت
گروه شهري - تردد آزمايشي خودروها از درون تونل رسالت با هدف مديريت ترافيك و سنجش ميزان آلاينده ها انجام مي شود.
به گزارش روابط عمومي شهرداري تهران، دكتر مسعود نصر - مدير عامل سازمان مهندسي و عمران شهر تهران - گفت: طرح تردد آزمايشي يك هفته اي در تونل رسالت به طور عمده به سنجش ميزان بار ترافيك و هدايت و كنترل آن مربوط مي شود.
وي در خصوص ساعت تردد آزمايشي در تونل رسالت نيز گفت: تردد آزمايشي خودروها كه در طول يك هفته انجام خواهد شد در طول روز است و ساعت دقيق تردد خودروها متعاقباً از سوي سازمان حمل و نقل و ترافيك اعلام خواهد شد.
اين مقام مسئول يادآور شد: آموزش نكات ايمني تا جايي كه مربوط به چگونگي تردد و مقدار سرعت و نحوه سبقت گيري خودروها مي شود با استفاده از تبليغات شهري و رسانه هاي گروهي به اطلاع شهروندان تهراني مي رسد.
نصر گفت: سيستم هاي كنترل هوشمند نصب شده در تونل رسالت علاوه بر نمايش ميزان و حجم بار ترافيكي، غلظت آلاينده ها و وضعيت آلودگي حاصل شده از تردد خودروها را به صورت خودكار نمايش مي دهد.