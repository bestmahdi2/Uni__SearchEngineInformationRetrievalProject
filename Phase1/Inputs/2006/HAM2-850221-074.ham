همزمان با اجراي مجدد طرح جايگزيني خودروهاي فرسوده عنوان شد:
فقط امكان بازيافت 76درصد از مواد فلزي هر خودروي فرسوده را داريم
گروه اقتصادي: براساس طرح خروج خودروهاي فرسوده از ده سال گذشته مقرر شده بود 200 هزار دستگاه خودروي فرسوده از ناوگان حمل و نقل خارج شوند كه تنها 12هزار دستگاه خودرو با اين مشخصه از رده خارج شدند.
تصميم مسئولان ذي ربط براي خروج خودروهاي فرسوده از رده براي سال جاري، فعلاً رقم 250 هزار دستگاه است كه شركت سايپا درصدد خروج 100هزار دستگاه خودروي فرسوده از رده است.
اين در حاليست كه هدف اصلي از خروج خودروهاي فرسوده جلوگيري از آلودگي بيشتر محيط زيست است، حال آن كه با توجه به تحقيقات انجام گرفته، ظاهراً هم اكنون تنها امكان بازيافت 76درصد از هر خودرو در داخل مهياست كه همين امر زمينه ساز آلودگي شديد آب و خاك به دنبال عدم امكان بازيافت 24درصد قطعات هر خودروي فرسوده خواهد بود.
بنابه گفته معاون اجرايي شركت مهندسي بازرگاني خودروي سايپا، لاستيك يكي از مواد آلوده كننده محيط زيست است، چرا كه براي توليد هر حلقه آن 22 گالن نفت مصرف مي شود.
به اعتقاد سيد ابوالقاسم تقوي، اگر فرض كنيم سالانه 7 ميليون حلقه لاستيك توليد شود، 2 ميليون حلقه فرسوده مي گردد كه با توجه به مواد نفتي و كربني موجود در آن زمينه آلودگي محيط  زيست با عدم بازيافت لاستيك هاي فرسوده مهيا مي گردد.
وي در گفت و گو با ايسنا افزود: تنها امكان بازيافت 76درصد از وزن خودرو(مواد فلزي)در كشور وجود دارد و امكان بازيافت اسيد باطري و مايعات خودرو وجود ندارد.