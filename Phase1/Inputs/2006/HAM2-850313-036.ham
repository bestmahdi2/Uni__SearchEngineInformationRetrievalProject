دگزارش بانك جهاني از تبعات افزايش قيمت بنزين در ايران
افزايش قيمت بنزين بدون اقدامات جبراني به ضرر اقشار كم درآمد است
گروه اقتصادي - حسين لطيفي: بانك جهاني در گزارشي به بررسي ابعاد و تبعات طرح سهميه بندي بنزين و عرضه بدون يارانه آن در ايران پرداخت و اعلام كرد: در صورتي كه دولت ايران اقدامات جبراني براي طبقات سطح پايين و فقراي جامعه در پيش نگيرد، افزايش قيمت بنزين بيش از همه به اين گروه آسيب خواهد زد.
به گزارش همشهري، در گزارش بانك جهاني آمده است: ايران با كمبود شديد بنزين توليد داخل مواجه است و روز به روز نيز بر مصرف بنزين در اين كشور افزوده مي شود. از سوي ديگر يارانه هاي بالايي كه دولت ايران براي بنزين مصرفي متقبل مي شود، علاوه بر هزينه بودجه اي كه درپي دارد، سالانه بيش از 10 تريليون ريال نيز از طريق قاچاق بنزين به خارج از كشور، به دولت زيان  وارد مي شود.
همچنين با افزايش سالانه 12 درصدي مصرف بنزين در ايران و محدوديت توليد داخل، دولت ايران چاره اي جز افزايش قيمت بنزين به منظور جلوگيري از مصرف بي رويه و قاچاق آن ندارد. بانك جهاني معتقد است كه افزايش قيمت بنزين، كارآترين راهكار براي اصلاح ناكارآمدي هاي اقتصادي حاصل از يارانه بنزين در ايران در شرايط حاد فعلي است.
با توجه به اينكه يارانه بنزين در ايران به 10 درصد نخست ثروتمندان جامعه اين كشور 12 مرتبه بيش از 10 درصد فقيرترين طبقه جامعه سود مي رساند، حذف اين يارانه ها در توزيع عادلانه ثروت مثمرثمر خواهد بود.
اما بانك جهاني معتقد است كه حذف يارانه بنزين در ايران متعاقباً موجب افزايش 70 درصد هزينه هاي حمل و نقل و مصالح ساختماني خواهد شد كه اين امر كاهش سطح رفاه را در طبقه فقرا خصوصا روستا نشينان در پي خواهد داشت. براساس برآوردهاي بانك جهاني اثرات افزايش قيمت بنزين بر اقشار فقير و روستايي ايران، تقريبا 2 برابر اقشار ثروتمند  شهري خواهد بود.
بنابراين افزايش قيمت بنزين در ايران بدون اقدامات جبراني همچون توسعه و بهبود ناوگان حمل و نقل شهري، نهايتا به ضرر طبقات فقير جامعه تمام خواهد شد كه مغاير با اهداف عدالت طلبانه اوليه اين طرح است.
بانك جهاني نهايتا توصيه مي كند كه بهترين و پايدارترين راهكار(با توجه به تجارب بين المللي)اين است كه تمركز برنامه ها از خود انرژي و يارانه آن كنار گذاشته شود و اين واقعيت مورد توجه قرار گيرد كه سياستهاي بخش هاي مختلف اقتصادي(تغذيه، آب، برق، انرژي، آموزش و بهداشت)چگونه تنظيم شوند كه نهايتا به افزايش مستقيم سطح رفاه فقرا منجر گردند.