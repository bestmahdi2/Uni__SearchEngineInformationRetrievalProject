يادداشت
طرحي براي خاورميانه جديد
حميدرضا ترقي
شعار خاورميانه جديد كه خانم رايس در سفر اخيرش به منطقه جنگي لبنان و اسرائيل اعلام داشت قبلاً در قالب دكترين آمريكا براي رفرم در خاورميانه طراحي شده است. اين رفرم كه ريخت مهندسي جديدي را براي خاورميانه پديد مي آورد حاوي شاخصه هاي زير است:
1- غيرنظامي سازي جنبش هاي انقلابي- اسلامي و مسلح خاورميانه از قبيل حزب الله، حماس و...
2- تضعيف نظامي كشورهاي همجوار با سرزمينهاي اشغالي توسط صهيونيسم تا حد عدم قدرت ناامن سازي اسرائيل.
3- ايجاد دو دولت در فلسطين اشغالي كه يكي اسرائيل باشد و ديگري دولتي ضعيف و حافظ منافع آمريكا و اسرائيل كه دولت غاصب اسرائيل را نيز به رسميت بشناسد.
4- ايجاد پايگاه هاي نظامي آمريكا در كشورهاي همسايه ايران براي اجراي تهديد سخت در شرايط خاص عليه ايران اسلامي.
5- فراهم سازي زمينه سلطه آمريكا بر چاههاي نفتي منطقه خاورميانه از طريق اصلاح جغرافياي مناسب سياسي در خاورميانه.
اگرچه هدفهاي دوم، چهارم و پنجم در بعضي كشورها عملي شده، ولي چون به صورت ناقص انجام شده روند ابطال استراتژي هاي آمريكا را شتاب بخشيده و اقدامات بازدارنده و خنثي كننده ايران و هم پيمانان آن مثل سوريه به همراه موج بيداري اسلامي بي ثباتي در تصميم سازي و تصميم گيري را بر آمريكايي ها تحميل كرده است.
اينك تحولات دو هفته اخير در منطقه و شكست اسرائيل و آمريكا در دستيابي به اهداف از پيش تعيين شده شان كه مبتني بر ضعف شديد اطلاعات از توان نظامي حزب الله و فقدان آمادگي براي مديريت بحران پديد آمده در سرزمينهاي اشغالي توسط سران اسرائيل غاصب است، نشان مي دهد كه خاورميانه جديد براساس خواست آمريكا و اسرائيل رقم نخواهد خورد و اين استراتژي مثل ديگر استراتژي هاي ناپخته سياست خارجي آمريكا برخلاف انتظار آنها نتيجه معكوس خواهد داد؛زيرا با همين استراتژي خود به خود موجب شدند:
1- حزب الله رهبري جهان عرب را از آن خود كند.
2- مظلوميت ملت لبنان براي جهانيان اثبات شود.
3- ناتواني ارتش اسرائيل و تجهيزات پيشرفته آن در مقابله با يك جنبش چريكي مسلحانه و با ايمان به اثبات رسد.
4- طرح براندازي حكومت قانوني حماس ناكام بماند.