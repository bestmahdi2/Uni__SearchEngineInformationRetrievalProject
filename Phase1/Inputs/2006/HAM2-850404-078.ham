شركت اسپانيايي زيترن اعلام كرد:
تونل رسالت جزو 10 تونل برتر دنياست
گروه شهري _ تونل رسالت با رعايت كردن شاخص هاي استاندارد و با درنظرگرفتن تمامي جوانب ايمني طراحي و ساخته شده است.
به گزارش روابط عمومي شهرداري تهران، سيدرضا ميرصادقي مجري پروژه تونل رسالت، گفت: شركت اسپانيايي زيترن(zitron)كه جزو سه شركت برتر دنيا در تامين تجهيزات تونل است، اعلام كرده كه اين تونل به لحاظ برخورداري از شاخص  هاي ايمني و امكانات جزو 10 تونل برتر دنياست.
وي درمورد قوس سقف تونل در قسمت هايي كه تنها 6 متر با سطح زمين فاصله دارد مي گويد: تمام تمهيدات ايمني چه در حداقل عمق خاك كه فاصله آن با قوس كامل تونل 6 متر است و چه در حداكثر عمق كه 24 متر است در ساخت تونل به بهترين شكل به اجرا درآمده است.
به گفته ميرصادقي بتن هاي به كار رفته در ساخت قوس تونل داراي مقاومت بسيار بالاست.
ميرصادقي افزود: باتوجه به دستور صريح شهردار تهران درمورد مديريت زمان و انجام سه شيفت كارها، ما تجهيزات پخت بتن را به كارگاه منتقل كرديم تا حتي در سرماي سخت شب هاي زمستان كار متوقف نشود.
مجري پروژه تونل رسالت همچنين گفت: بتن ريزي قسمت هاي مختلف با دقت تمام و با محاسبه هاي كاملا علمي و دقيق انجام شده است.به صورتي كه عمليات پخت بتن را با بخار و تحت شرايط خاصي از هفت ساعت به 48 ساعت تغيير داديم بدون اين كه كيفيت دچار كوچكترين مشكلي شود.
وي تأكيد كرد: استحكام تونل به اندازه اي است كه هم اكنون به راحتي مي توان در هر جاي سطح فوقاني تونل، يك ساختمان بزرگ 15 طبقه بنا كرد.