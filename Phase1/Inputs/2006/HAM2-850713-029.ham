در مراسم افتتاح نمايشگاه تخصصي راهنمايي و رانندگي عنوان شد؛
وزارت كشور پليس را در كاهش 50 درصدي تخلفات حمايت مي كند
گروه اجتماعي- وزير كشور اعلام كرد: پليس راهنمايي و رانندگي قابليت هاي زيادي دارد، به گونه اي كه با فراهم شدن ساز و كارهاي لازم مي تواند ميزان تخلفات را در كشور به 50 درصد كاهش دهد.
حجت الاسلام مصطفي پورمحمدي در مراسم افتتاحيه نمايشگاه تخصصي پليس راهنمايي و رانندگي عنوان كرد: اگر پليس از تمام توان خود استفاده كرده و بتواند چنين امري را محقق كند در آينده اي نه چندان دور مي توان كشته هاي ناشي از تصادفات را از 30 هزار نفر در سال به 15 هزار نفر كاهش داده و نيز 260 هزار مجروح را به 120 هزار مجروح تقليل داده و به اين ترتيب خسارات مالي ناشي از تصادفات را كه هم اكنون 6 هزار ميليارد تومان در سال است به 3 هزار ميليارد تومان كاهش دهد.
وي اظهار داشت: نيروي پليس مهمترين نقش در برقراري نظم و انضباط اجتماعي را داراست. بنابراين بايد در بخش فرهنگ سازي اقدامات جدي و موثر را به كار بندد.
وزير كشور در پايان از نيروهاي پليس خواست در برخورد با خاطيان با حفظ احترام و كرامت انساني، با شهروندان برخورد شود.
فرمانده نيروي انتظامي نيز در اين مراسم گفت: بر اساس يك تحقيق دانشگاهي، پليس به تنهايي قادر به كاهش 50 درصدي تلفات انساني ناشي از تصادفات است. بنابراين پليس بايد با تمام قدرت وارد عمل شود.
سردار اسماعيل احمدي مقدم با اشاره به افزايش 2 برابري توان امدادي براي انتقال مجروحان در هنگام تصادفات به بيمارستان ها، افزود: در سال 84 نسبت به سال ماقبل آن، افزايش دو برابر داشته ايم و امسال نيز در تلاشيم تا توان امدادي را حداقل به دو برابر توان موجود در كشور ارتقا دهيم.
جانشين معاون راهنمايي و رانندگي ناجا نيز گفت: پليس راهنمايي و رانندگي عملكرد خود را در رابطه با افزايش برخورد با رانندگان متخلف در زمينه عدم استفاده از كلاه ايمني و كمربند ايمني به ميزان 5/27 درصد افزايش داده به طوري كه 5/39 درصد افزايش برخورد در عدم استفاده از كمربند ايمني داشته ايم، همچنين به دنبال افزايش برخورد پليس با موتورسواراني كه كلاه ايمني استفاده نمي كردند 5/10 درصد كاهش تخلفات گزارش شده است.
سردار سيد كمال  هاديان فر در مراسم افتتاح نمايشگاه تخصصي پليس راهنمايي و رانندگي افزود: با توجه به اين كه طول آزادراه ها 7/1 درصد كل راههاي كشور بوده و طول راههاي فرعي 57 درصد راههاي كشور است، طي 6 ماهه اول سال 84 و 85، يك چهارم مرگ ومير ها به كشته هاي ناشي از تصادفات جاده اي در كشور اختصاص يافته به طوري كه علاوه بر خسارت جاني 6 هزار ميليارد تومان خسارت مالي بر جاي گذاشته است.
وي افزود: هم اكنون 8 ميليون 300 هزار خودرو و نيز 7 ميليون موتورسيكلت در كل كشور تردد مي كنند به گونه اي كه 100 درصد سفرهاي درون شهري با خودروها و موتورسيكلت ها انجام مي شود.
هاديان فر در رابطه با وضعيت تصادفات گفت: با توجه به رشد 1/1 درصدي بستر عبور و مرور در كشور و نيز افزايش 2 ميليون وسيله نقليه عمومي و همچنين 5/1 ميليون راننده جديد انتظار مي رفت هزار و 840 نفر به كشته هاي سال گذشته اضافه شود در حالي كه بر اساس آمار طي 6 ماهه اول سال جاري 12 هزار و 506 نفر كشته در حوادث جاده اي داشته ايم.
هاديان فر در خصوص تعويض پلاك خودروها اظهار داشت: با اجراي طرح جديد بهبود تعويض پلاك خودروها قرار است 40 درصد رشد در ميزان عملكرد راهنمايي و رانندگي در اين بخش داشته باشيم. همچنين اين طرح به گونه اي است كه مراجعات مردم به مراكز شماره گذاري كاهش يافته و اين اقدامات با همكاري پليس راهنمايي و رانندگي و ادارات پست سراسر كشور صورت پذيرد.
جانشين معاون راهنمايي و رانندگي ناجا در خصوص طراحي گواهينامه هاي جديد گفت: در صورت تصويب 5 نوع گواهينامه در 4 رنگ صادر مي شود به گونه اي كه گواهينامه هاي كاغذي فعلي به پلاستيك pvc تبديل مي شود به طوري كه اقدامات امنيتي از جمله هوشمند بودن كارت ها و حساس بودن به مواد شيميايي پاك كننده در اين كارت ها لحاظ شده است.