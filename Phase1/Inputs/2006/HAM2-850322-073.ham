گزارش همشهري از آخرين وضعيت تونل رسالت
روزهاي پاياني بزرگترين پروژه شهري
كارشناسان مي گويند با بهره برداري از اين پروژه عظيم ترافيك تهران نفس تازه مي كند
گروه شهري _ سرانجام پس از سالها انتظار عمليات احداث تونل رسالت كه بزرگترين پروژه شهري كشور لقب گرفته، در آستانه پايان است. انتظار مي رود كه از نيمه دوم تير با گشايش اين تونل، ترافيك تهران نفس تازه كند.
مهندس ميرصادقي مجري طرح تونل رسالت، درباره وضعيت فعلي اين پروژه گفت: در جريان احداث اين تونل، ما بارها شاهد نوسان در اجراي پروژه بوديم و حتي يك بار هم در حدود 16 ماه توقف كامل در اجراي پروژه صورت گرفت اما در طول هفت ماه گذشته با كار شبانه روزي و تلاش مسئولان خوشبختانه اين تونل در تاريخ مقرر به پايان رسيد و پس از انجام تست هاي فني آماده بهره برداري خواهد بود.
او با اشاره به پايان كار تونل گفت: الان در مرحله پياده روسازي هستيم كه تا اواخر هفته اين كار به پايان خواهد رسيد. در قسمتي از اين مسير 1800 متري نيز آسفالت را آغاز كرده ايم. هم اكنون آسفالت تونل كوتاه به پايان رسيده و سپس آسفالت بخش هاي شرقي انجام خواهد شد.مهندس ميرصادقي با بيان اين كه تا بيست روز ديگر كار آسفالت به پايان خواهد رسيد ادامه داد: «هم اكنون قطعات اصلي جت فن هاي سفارش داده شده در اسپانيا آماده انتقال به كشور است و تا چند روز ديگر 24 جت فن تونل رسالت را تحويل گرفته و بلافاصله نصب خواهيم كرد.»وي با توجه به حفظ استانداردهاي جهاني در طراحي تونل رسالت گفت: يك شركت اسپانيايي كه معتبرترين شركت در دنيا براي نصب تجهيزات فني و ايمني است، پس از بازديد از تونل رسالت، براساس هزينه ها و كارهاي انجام شده، اين تونل را يكي از 10 تونل برتر دنيا دانست.
وي با اشاره به سيستم هاي مختلف ايمني به كار گرفته شده در تونل از جمله سيستم هاي تصويري، كنترل ترافيك و اعلام حريق و اطفاء حريق و همچنين تهويه اتوماتيك با كنترل خودكار اكسيد كربن، در مورد هزينه هاي انجام گرفته گفت: «از سال 76 تا به امروز درحدود پنجاه و چهار ميليارد تومان براي احداث اين پروژه هزينه شده است.»
وي در پايان ضمن بيان اثرات اين تونل در كاهش ترافيك غربي _ شرقي تهران گفت: با بهره برداري از اين تونل هر هفته به طور متوسط 450 ميليون تومان در مصرف سوخت صرفه  جويي خواهد شد.
با افتتاح تونل رسالت به عنوان بزرگترين پروژه شهري كشور، مي توان شاهد كاهش ترافيك در قسمت هاي مختلف پايتخت بود.
با نزديكي به بهره برداري از پروژه عظيم تونل رسالت، مهندس مهرداد تقي زاده _ معاون حمل و نقل و ترافيك شهرداري تهران، با اعلام تسريع در پروژه هاي عمراني گفت: هرجا كلنگ احداث پروژه اي به زمين مي خورد، عمليات اجرايي آن نيز بايد سريعاً به پايان برسد.وي بر دستور شهرداري تهران مبني بر انجام كار دوشيفته و سه شيفته در پروژه هاي عمراني را در حل مشكل ترافيك تهران بسيار مؤثر دانست و گفت: هر معبري كه به صورت موقت بسته مي شود براي شهرونداني كه در آن مسير آمد و شد مي كنند، مشكلات زيادي به وجود مي آورد و بنا بر اين عبارت موقت بودن بايد معنا و مفهوم خود را در گذشت زمان از دست ندهد.معاون شهردار تهران با اشاره به سرعت عمل معاونت فني و عمراني در اجراي پروژه تونل رسالت اظهار كرد: اگر بر روي اين پروژه سه شيفته كار نمي شد، اين پروژه سال 86 هم به بهره برداري نمي رسيد.