هفته پتروشيمي و خودرو در بورس تهران
گروه بورس - سهام شركت هاي توليدكننده مواد پتروشيمي و خودروسازان در هفته گذشته پرطرفدار شد.به گزارش همشهري، در اين هفته توجه بيشترين تعداد خريداران و بيشترين نقدينگي بازار به سهام اين دو گروه فعال در بورس معطوف بود. به طوري كه پتروشيمي آبادان از نظر جذب نقدينگي و ايران خودرو به لحاظ تعداد خريداران سهامش در صدر جدول بورس تهران جاي گرفت.
هفته گذشته، 66 ميليارد ريال از نقدينگي بازار به سوي سهام پتروشيمي آبادان روانه شد و پتروشيمي خارك نيز 40 ميليارد ريال از نقدينگي بورس تهران را به خود جذب كرد.در اين ميان ارزش دادوستدهاي انجام شده بر سهام ايران خودرو به 53 ميليارد ريال رسيد و 34 ميليارد ريال نيز براي خريد سهام سايپا پرداخت شد.
از طرف ديگر در طول هفته قبل، 953 نفر در صف خريد سهام ايران خودرو ايستادند و 627 نفر متقاضي خريد سهام سايپا بودند.
سه شركت پتروشيمي آبادان، اصفهان و خارك نيز بيش از 1500 خريدار فعال در بازار سهام را به خود جذب كردند.
در كنار دو گروه ياد شده، سهام شركت هاي معدني نيز مجال حركت يافتند به طوري  كه كالسيمين و معادن و فلزات در جمع دو شركت اول بازار از نظر حجم نقدينگي جذب شده جاي گرفتند. معادن و فلزات چادرملو و فرآوري مواد معدني نيز در جمع 10 شركت اول بازار به لحاظ تعداد خريدار حضور يافتند.