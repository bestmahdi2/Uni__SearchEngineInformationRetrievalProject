كبد كودك در خطر است
ترجمه فرزانه فخريان
استامينوفن مدت هاست كه به عنوان داروي استاندارد ضد تب و درد براي كودكان شناخته شده است. شما استامينوفن را به نوزادان تب دار هم مي دهيد، دارويي كه مي توانيد در هر سوپرماركت و مغازه اي بدون نسخه آن را بخريد، اما بيش از حد بودن چيزهاي خوب هم مي تواند به شما صدمه بزند. اين اصل خصوصاً در مورد استامينوفن و كودكان صادق است.
استامينوفن؛ يك داروي عمومي
استامينوفن عمومي ترين مسكن درد و تب بري است كه به طور گسترده در ايالات متحده استفاده مي شود و در بسياري نقاط دنيا نيز به آساني در دسترس است. در طي دو دهه 1970 و 1980، اين دارو به عنوان كالاي اصلي و ثابت كمدداروي هر خانه اي جاي آسپرين را گرفت. استامينوفن زماني عموميت پيدا كرد كه رابطه بين آسپرين و بيماري نادري در كودكان- كه خون، كبد و مغز را تحت تأثير كشنده قرار مي دهد- مورد توجه قرار گرفت.
استفاده بيش از حد( overdose)
شايد تا اندازه اي در دسترس بودن داروي استامينوفن بيش از هر داروي ديگري موجب اوردوز(overdose)و مرگ ناشي از آن است. اين دارو معمولاً انتخاب جوانان براي خودكشي نيز هست. موارد ديگر نيز زماني اتفاق مي افتد كه افراد سمي بودن استامينوفن را ناچيز مي شمارند و يا اين كه از آن آگاه نيستند.
استامينوفن مي تواند هم در كودكان و هم در بزرگسالان به كبد آسيب برساند. اشخاصي كه برحسب عادت الكل مي نوشند نيز بيش از ديگران در خطر آسيب كبد در اثر استفاده از استامينوفن هستند.
خطرات آسيب به كبد
شما بدون كبد نمي توانيد زنده بمانيد. كبد براي كمك به هضم غذاي شما، صفرا توليد مي كند و فاكتورهاي لختگي خون را مي سازد كه وقتي انگشتتان را مي بريد، خون را بند مي آورند. كبد، انرژي و اندوخته آهن را نيز ذخيره مي كند و بسياري از داروها و مواد شيميايي كه وارد جريان خون شما مي شوند را تجزيه مي كند.
استامينوفن بيش از حد، توانايي كبد را در به عمل آوردن بدون خطر دارو، زياد مي كند. محصول فرعي اين فرآيند، سمي  است و هم به كبد آسيب مي رساند و هم مي تواند نقص كليه را به دنبال داشته باشد. اوردوز شديد مي تواند مرگ آور باشد. خوشبختانه پادزهري نيز به نام(ac)وجود دارد كه بايد هشت تا ده ساعت بعد از استفاده بيش از حد استامينوفن، استفاده شود.
اوردوز چه طور اتفاق مي افتد؟
موارد شديد اوردوز استامينوفن زماني اتفاق مي افتد كه والدين سهواً مقدار بيشتري از دارو را به كودك مي دهند. علايم اوردوز يعني دل درد، تهوع و استفراغ كه معمولاً در اثر بسياري از بيماري ها نيز رخ مي دهند، غالباً آنقدر آشكار نيستند كه شما بفهميد فرزندتان به معالجه فوري نياز دارد.
والدين ممكن است در مقدار دارويي كه به كودك مي دهند، اشتباه هاي متنوعي كنند. گاهي وقتي از نتيجه دادن مقدار توصيه شده دارو راضي نيستند، تصميم مي گيرند كه مقدار بيشتري استفاده كنند. بعضي والدين هم قرص هاي بزرگسالان را به اشتباه به كودكان مي دهند.
همان طور كه حالت هاي مختلفي براي داروي كودكان در نظر گرفته شده، مقدار دارو نيز براي آنها متفاوت است. براي مثال، فرمولاسيون يك قرص مخصوص كودكان، سه برابر غليظ تر از شربتي است كه معمولاً به كودكاني داده مي شود كه هنوز تاتي مي كنند.
به آساني ديده شده كه والدين گرفتار ممكن است فرض كنند كه هر دوي اين مواد مقدار يكساني دارو در خود دارند. اما جانشين كردن شربت با قرص يعني سه برابر آنچه كه بايد، دارو مصرف مي شود. بسياري از داروهاي مربوط به سرماخوردگي نيز حاوي مقداري استامينوفن هستند، بنابر اين ممكن است والدين كاملاً اتفاقي موجب اوردوز شوند، يعني در كنار داروهاي ضد سرماخوردگي، استامينوفن نيز به كودك بدهند.
كنجكاوي هاي خطرناك
اوردوز ممكن است زماني اتفاق بيفتد كه بچه ها(خصوصاً كودكاني كه تاتي مي كنند)طي كنجكاوي هاي غيرمجازشان در كمد داروها يا كيف مادرشان، با دارو برخورد مي كنند و ممكن است آن را با شكلات يا آب ميوه اشتباه بگيرند.
اين اتفاق خصوصاً زماني خطرناك است كه دارويي كه كودك مي يابد، استامينوفن مخصوص بزرگسالان باشد. قرص هاي مخصوص بزرگسالان حاوي 325 يا 500 ميلي گرم استامينوفن هستند، در حالي كه قرص هاي كودك حاوي 80 يا 160 ميلي گرم از اين دارو هستند.
خوشبختانه در اين اكتشاف ها، معمولاً توجه كودكان به شربت ها جلب مي شود. در اين موارد به ندرت كودكي آنقدر از دارو مي نوشد كه براي او خطرناك باشد و به كبدش صدمه بزند.
چه مقدار يعني زياد؟
عوامل بسياري، مانند سن كودك، مشخص مي كند كه چه مقدار از دارو و استفاده بيش از حد آن مي تواند به كبد صدمه بزند. براي مثال، كودكان زير 5 سال نسبت به بزرگسالان و كودكان ديگر به آسيب كبد كمتر حساسند. مقدار غذاي موجود در معده كودك نيز عامل ديگري  است.
براي تخمين ميزان خطر، پزشكان وزن كودك را و مقدار استامينوفني را كه بلعيده بايد بدانند.(برحسب كيلوگرم و ميلي گرم).
به طور كلي اگر كودك به ازاي هر كيلوگرم وزنش، 15 ميلي گرم استامينوفن اضافي مصرف كرده باشد، پزشكان درمان اورژانسي را توصيه مي كنند.
برچسب دارو را بخوانيد
استامينوفن زماني يك داروي بي خطر و مؤثر است كه آن را همان مقدار كه توصيه شده، مصرف كنيد. برچسب روي دارو را با دقت بخوانيد و بيش از آنچه كه به شما گفته شده، به كودك دارو ندهيد. اگر دارويي را به راحتي و بدون نسخه مي توان خريد، بدان معني نيست كه اصلاً نمي تواند به كودك شما صدمه بزند.
منبع: www.mayocliic.com