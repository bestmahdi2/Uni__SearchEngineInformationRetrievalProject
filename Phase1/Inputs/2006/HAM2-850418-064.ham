سازمان ميراث فرهنگي و گردشگري اعلام كرد؛
تسهيلات ويژه به آژانس ها براي جلب جهانگرد
حميد دهقان
50 درصد هزينه هاي تبليغاتي آژانس هاي تورهاي ورودي از سوي سازمان ميراث فرهنگي و گردشگري پرداخت مي شود.
جمشيد حمزه زاده مديركل تدوين استانداردهاي فني و نظارت بر آژانس ها و هتل ها در گفت وگو با همشهري، با بيان اين مطلب گفت: ورود جهانگردان از كشورهاي جهان به كشور ما و گسترش و حمايت از آژانس هايي كه در زمينه تورهاي ورودي فعاليت مي كنند، در اولويت برنامه هاي سازمان ميراث فرهنگي و گردشگري قرار دارد و علاوه بر پرداخت نيمي از هزينه هاي تبليغاتي اين آژانس ها از لحاظ رفع موانع پيشرفت كار و فراهم ساختن تسهيلات در زمينه دريافت وام با شرايط مناسب نيز از آنان حمايت مي كند.
وي افزود: تعداد 2029 آژانس مسافرتي در كشور فعال هستند كه 869 آژانس در تهران و بقيه در شهرستان ها فعاليت مي كنند. همچنين تعداد 649 واحد هتل و مهمانسرا، 1497 واحد ميهمانپذير و 243 واحد هتل آپارتمان در سراسر كشور داير شده كه 15 هتل پنج ستاره، 44 هتل چهار ستاره و 117 هتل سه ستاره در ميان آنها وجود دارد.
استاندارد واحدهاي خدماتي
حمزه زاده  يادآور شد: دفتر استانداردهاي فني و نظارت سازمان ميراث فرهنگي و گردشگري تدوين استاندارد براي تأسيسات گردشگري و موسسه هاي خدمات مسافرتي، صدور مجوز براي واحدهاي اقامتي و پذيرايي و آژانس هاي مسافرتي، صدور مجوز راهنمايان تورهاي جهانگردي و در نهايت نظارت بر كليه فعاليت  هاي خدمات رساني اماكن اقامتي واحدهاي پذيرايي و عملكرد آژانس ها و راهنمايان تور را بر عهده دارد.
وي افزود: در زمينه تعيين استانداردهاي فني در صنعت گردشگري كميته ويژه اي با شركت استادان دانشگاه ها، كارشناسان، متخصصان و مديران با تجربه آژانس ها تشكيل شده تا استانداردهاي لازم را با توجه به شرايط كشور و تمدن و فرهنگ غني و تجربيات به دست آمده تعيين كنند. از سوي اين كميته 39مورد مشخص شده كه در مرحله اول استانداردسازي در 12 مورد به مورد اجرا گذاشته مي شود كه استاندارد دفاتر خدمات مسافرتي، شرايط مديران فني و راهنمايان جهانگردي، موقعيت سفره خانه ها و چايخانه هاي سنتي، ويلاها و خانه هاي شخصي استيجاري به گردشگري و علائم و نشانه هاي راهنماي گردشگري از جمله 12 مورد مذكور به شمار مي آيد.
وي در مورد استانداردسازي و صدور مجوز آژانس هاي مسافرتي گفت: صدور مجوز فروش بليت آژانس ها با سازمان هواپيمايي كشوري و صدور مجوز تورگرداني با سازمان ميراث فرهنگي و گردشگري و صدور مجوز خروج زائران به مكه معظمه و عتبات عاليات با سازمان حج و زيارت است و سفر همه مسافران كشورهاي مختلف اعم از زيارتي و سياحتي با سازمان ميراث فرهنگي و گردشگري است كه توسط آژانس هاي تورگردان انجام مي شود. البته مذاكراتي با مسئولان محترم سازمان حج و زيارت در جريان است كه آژانس هايي كه از سازمان ميراث فرهنگي و گردشگري مجوز اخذ كرده اند بتوانند در مورد اعزام گروه ها به سوريه و حج عمره شركت داشته باشند و بدين طريق سازمان حج و زيارت را ياري كنند.
افزايش بي رويه آژانس
وي افزود: به عقيده عده اي از كارشناسان در حال حاضر تعداد آژانس هاي مسافرتي بيش از حد نياز مسافران است و چه بسا اين موضوع موجب بروز رفتارهايي از سوي برخي از مديران آژانس ها مي شود كه همه صنف را زير سؤال مي برد و گاهي به مناسبت هاي مختلف مانند برگزاري جام جهاني و سفر به كشورهاي اروپايي سوءاستفاده هايي انجام مي شود و نتيجه آن ضرر و زيان مسافران مي شود كه در اين راستا بازنگري در صدور مجوز آژانس ها مورد بررسي قرار گرفته تا مجوز آژانس فقط به افراد واجد شرايط، علاقه مند و داراي تخصص در اين زمينه داده شود. به همه استان ها نيز ابلاغ شده در صدور مجوز توجه كامل مبذول شود و يكي از شرايط حداقل سه سال اشتغال به كار متقاضي در اين صنعت مورد نظر قرار گيرد.
رسيدگي به شكايت مسافران
حمزه زاده در مورد رسيدگي به شكايت مسافران از آژانس هايي كه به تعهدات خود عمل نمي كنند، اظهار داشت: در داخل كشور براي رسيدگي به شكايت مسافران به استان ها تفويض اختيار شده و كميته اي با حضور نماينده حقوقي و نماينده انجمن صنفي شكايت را بررسي مي كنند و در صورتي كه رضايت شاكي جلب نشود، اين دفتر با عدالت رسيدگي مي كند تا حقي از مسافران ضايع نشود. در خارج از كشور نيز سفارتخانه ها و سركنسولگري ها حافظ منافع مردم هستند و هموطنان ما در شرايط اضطراري مي توانند به آنها مراجعه كنند. با اين حال چون بيشتر مسافران خروجي، مقصدشان امارات متحده عربي و تركيه است براي راه اندازي دفتر سازمان ميراث فرهنگي و گردشگري در اين دو كشور تصميماتي اتخاذ شده كه در اولين فرصت دفاتر راهنماي مسافران در كشورهاي مذكور تأسيس خواهد شد.
سفرهاي ارزان
مديركل تدوين استانداردهاي فني و نظارت، ايجاد تسهيلات در برگزاري سفرهاي داخلي و سفر هموطنان به اقصي نقاط كشورمان را يكي از مهم ترين برنامه هاي در دست اجراي خود نام برد و افزود: با رفع موانع و مشكلات موجود در سفرهاي داخلي و آماده سازي اماكن اقامتي و پذيرايي هاي بين راهي و با مذاكره و برنامه ريزي با مديران آژانس ها و اماكن اقامتي سفرهاي ارزان براي هم ميهنان ترتيب داده مي شود و گردشگران داخلي قادر خواهند بود حتي به برخي استان هاي شناخته نشده كه سرشار از جاذبه هاي تاريخي و طبيعي هستند سفر كنند.
راهنمايان تور
حمزه زاده گفت: راهنمايان تورها در صنعت گردشگري نقش مهم و اساسي دارند و در واقع آنان آئينه تمام نماي گردشگري كشورمان به شمار مي آيند و جهانگردان از بدو ورود تا هنگام خروج از كشور با راهنما سفر مي كنند. در حال حاضر تعداد 2721 نفر راهنماي تور از سازمان ميراث فرهنگي و گردشگري مجوز دريافت كرده اند كه همه آنان افراد تحصيلكرده و آموزش ديده هستند و به زبان هاي انگليسي، فرانسه، آلماني، ژاپني، چيني و ديگر زبان ها تسلط دارند. دفتر تدوين استانداردها به حمايت از اين راهنماها مصمم است و بر برقراري بيمه و تأمين شغل آنان تلاش مي كند و در اين راستا به همه استان ها و آژانس ها اطلاع داده شده است كه تنها از راهنمايان داراي كارت از سازمان ميراث فرهنگي و گردشگري و عضو جامعه راهنمايان براي راهنمايي تورها استفاده شود.
كانون عالي گردشگري
مديركل تدوين استانداردهاي فني و نظارت در مورد تشكيل انجمن صنفي دفاتر خدمات مسافرتي استان تهران با بودن انجمني به نام انجمن دفاتر خدمات مسافرتي ايران گفت: از نظر ما تشكيل اين انجمن بلامانع است و جزو تشكل هاي استاني محسوب مي شود. در حال حاضر آژانس هاي مسافرتي در برخي استان ها انجمن دارند و ممكن است در ديگر استان ها نيز تأسيس شود. ما پيشنهاد مي كنيم اين تشكل هاي استاني و كشوري از اصناف  آژانس ها، هتل ها، رستوران هاي سنتي، راهنمايان تور و واحدهاي پذيرايي بين راهي پس از تشكيل اتحاديه استاني و كشوري در يك كانون عالي گردشگري متحد شوند و با كمك همديگر به پيشرفت و توسعه صنعت گردشگري كشور همت گمارند. بايد همه واحدهاي مربوط به اين صنعت در شكل يك تيم واحد و هماهنگ عمل كنند و با اعتماد و همدلي جمعي توجه جهانگردان دنيا را به جاذبه هاي ارزشمند كشورمان و ميهمان نوازي بي نظير مردم جلب كنند.