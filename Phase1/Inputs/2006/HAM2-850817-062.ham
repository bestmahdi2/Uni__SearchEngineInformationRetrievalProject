رحمانف دوباره رئيس جمهور تاجيكستان شد
گروه بين الملل امامعلي رحمانف با كسب بيش از 76 درصد آراي انتخاباتي در تاجيكستان، بار ديگر به عنوان رئيس جمهور اين كشور برگزيده مي شود.
موخيبيلو داداجانف، از مقام هاي كميسيون مركزي انتخابات تاجيكستان گفت: نتايج مقدماتي انتخابات رياست جمهوري نشان مي دهد كه امامعلي رحمانف  4‎/76 درصد آرا را به خود اختصاص داده است.
داداجانوف افزود كه جدي ترين رقيب رحمانف يعني اولميدژون بوبويف، كانديداي حزب اصلاحات اقتصادي تاجيكستان نيز حايز  2‎/7 درصد آرا شده است، امير كاراكولف، كانديداي حزب كشاورزي تاجيكستان، اسماعيل تالباكف از حزب كمونيست و عبدوخالم جعفرف، كانديداي حزب سوسياليست اين كشور نيز به ترتيب با كسب  2‎/6 و  1‎/6 درصد آرا در جايگاه هاي بعدي قرار دارند.بنا به اعلام مقامات كميسيون مركزي انتخابات تاجيكستان ميزان مشاركت مردم در انتخابات روز شنبه  6‎/91 درصد تخمين زده شده است.
رحمانف  54 ساله كه رياست حزب دموكراتيك خلق تاجيكستان را برعهده دارد، بدين ترتيب براي يك دوره هفت ساله ديگر نبض قدرت را در كشورش در دست خواهد داشت.وي نخستين بار در سال  1992 به عنوان نخست وزير منصوب و سپس در سال  1994 به عنوان رئيس جمهور تاجيكستان برگزيده شد.
امامعلي رحمانف در سال  1999 نيز با كسب حدود  97 درصد آرا در انتخابات رياست جمهوري به پيروزي رسيد.
ناظران بين المللي از سازمان امنيت و همكاري اروپا پيش از برگزاري انتخابات نسبت به رعايت انصاف و نيز سلامت انتخابات رياست جمهوري ابراز شك و ترديد كرده بودند.