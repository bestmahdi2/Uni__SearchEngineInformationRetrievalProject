سرپرست فدراسيون فوتبال: در اساسنامه باشگاهها تجديدنظر خواهد شد
كادر فني با نظر سرمربي انتخاب شدند، حتي سرپرست
عكس: مجتبي جانبخش نشست مطبوعاتي سرپرست جديد فدراسيون فوتبال همان جواب هاي تكراري هفته هاي اخير بود با توضيحات بيشتر.
گروه ورزشي - فوتبال ايران سراسر سوژه است و حاشيه.
در فوتبالي كه هر چند سال، تغييرات جزو لاينفكي از برنامه هايش محسوب مي شود در سالهاي اخير هرگز سابقه نداشت كه اين ورزش پرطرفدار و جذاب روي ثبات و آرامش را به خود ببيند و اين روزها سؤالات از فوتبال زياد است.
نشست ديروز سرپرست فدراسيون فوتبال با خبرنگاران با همه مصاحبه ها متفاوت بود و اگرچه همه جواب هاي تكراري باز هم زمان آن به درازا كشيد و وقت اجازه نداد كه همه حاضرين بتوانند سؤالات خود را با كيومرث هاشمي در ميان بگذارند. اما با توجه به جايگاه ممتاز مصاحبه شونده در تشكيلات سازمان تربيت بدني، موضوعات ديگري چون آمايش ورزش، پايگاه قهرماني، اساسنامه باشگاهها، تيم هاي اعزامي به بازيهاي آسيايي دوحه در كنار بحث هاي روز فوتبال هم مطرح شد.
شروع صحبت هاي هاشمي با دوپينگ آغاز شد و وي ابتدا از محرزبودن عدم حضور جواد نكونام، علي كريمي و رحمان رضايي در انجام تست دوپينگ گفت و اضافه كرد البته اين بدان معنا نبود كه آنها از شركت در تست امتناع كرده اند. سرپرست فدراسيون فوتبال افزود: ستاد ملي مبارزه با دوپينگ در اين هفته در اين خصوص اعلام نظر خواهد كرد.
مهاجرت بازيكنان ايراني به ليگ هاي كشورهاي عربي ديگر موضوع مطرح شده بود كه سرپرست فدراسيون فوتبال آن را ناشي از مشكلات ساختاري باشگاهها دانست و گفت قصد داريم در اين راستا اساسنامه و آئين نامه جديدي براي باشگاهها تدوين كنيم.
بحث اساسنامه موضوع روز
بحث اساسنامه موضوع روز فوتبال بار ديگر در اين نشست به ميان كشيده شد و هاشمي درباره دستور فيفا به تغيير و تحولات اساسنامه هاي كشورها در قاره آسيا گفت: فيفا سال گذشته اشكالاتي در اساسنامه فوتبال كشورهاي آسيايي گرفته است كه تاكنون سه كشور لائوس، فيليپين و افغانستان اساسنامه جديد خود را بر اساس درخواست فيفا تغيير داده اند. وي افزود: 30 كشور آسيايي از جمله ايران، كره جنوبي و ژاپن تاكنون اين تغييرات را انجام ندادند و تا دي ماه فرصت دارند. البته اين مهلت تا خردادماه بود كه به درخواست كشورها تا دي ماه تمديد شد كه ما نيز نبايد سرعت را فداي دقت كنيم و لازم است با تدابير بيشتري اساسنامه را تغيير دهيم.
عدم دخالت در كادر فني
سرپرست فدراسيون فوتبال با اشاره به آنكه فعاليت فرهنگي انجام شده در فدراسيون قبلي هيچ شباهتي با كار فرهنگي نداشته و تنها بخش كوچكي از كار مجموعه روابط عمومي بوده است گفت: تا زماني كه استراتژي درستي در زمينه انجام فعاليت هاي فرهنگي در مقوله ورزش كه به يك پديده سياسي، اجتماعي و فرهنگي مبدل شده نداشته باشيم نمي توانيم فعاليتي انجام دهيم و آوردن افراد مختلف مشكلي را حل نخواهد كرد.
وي همانند كفاشيان رفتن سيموئز را تكذيب كرد و اظهار داشت كه او بزودي كارش را با تيم اميد ايران ازسر مي گيرد.
كيومرث هاشمي با رد دخالت در كار كادر فني تيم ملي فوتبال اظهار داشت: تمامي اعضاي كادر فني از سوي شخص امير قلعه نويي انتخاب شدند و حتي در مورد سرپرست تيم نيز كه از اختيارات فدراسيون بود براي ايجاد هماهنگي بيشتر با نظر سرمربي عمل شد.
سرمايه گذاري روي پنج رشته
رئيس مركز توسعه ورزش قهرماني با تأكيد بر نظارت بر عملكرد فدراسيون ها گفت: اكنون ارزيابي ها در سه محور اصلي توسعه ورزش، توسعه عمومي و توسعه ظرفيت ها و 24 محور فرعي صورت مي گيرد. هاشمي در خصوص طرح آمايش ورزش با اشاره به شرايط خاص هر استان در زمينه پرورش قهرمانان گفت: در اين طرح از ادارات كل تربيت بدني استانها خواسته شد با توجه به شرايط خاص همان استان روي رشته هايي كه راحت تر ثمر مي دهند سرمايه گذاري بيشتري كنند. به گفته معاون سازمان تربيت بدني رشته هاي پايه دو و ميداني، ژيمناستيك و شنا و دو رشته پرطرفدار كشتي و فوتبال در دستور كار همه استان ها قرار دارند. هاشمي در مورد ادامه برنامه قبلي اين مركز بر تشكيل گروه كارشناسي در فدراسيون هاي مختلف گفت: اعتقادي به چنين روش هايي ندارم و همه فدراسيون ها از چنين كميته هايي تحت عنوان كميته فني برخوردارند ولي مي توان از افراد آگاه به عنوان مشاور استفاده نمود.