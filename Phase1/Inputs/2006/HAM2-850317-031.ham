آنفلوانزاي پرندگان در كشورهاي همسايه بومي شده اما ايران پاك است
فارس: معاون سلامت وزارت بهداشت گفت: بيماري آنفلوانزاي فوق حاد پرندگان در كشورهاي همسايه بومي شده ولي كشور ما همچنان از وجود اين بيماري پاك است و فعلاً هيچ جاي نگراني نيست.
سيد مويد علويان افزود: بيماري آنفلوانزاي پرندگان در زمان حاضر در پرندگان بومي كشورهاي عراق، افغانستان، پاكستان، آذربايجان و حتي تركيه و تركمنستان بومي شده است و به همين علت اقدامات پيشگيرانه ما براي جلوگيري از ورود اين بيماري به كشور با قوت ادامه دارد. وي ادامه داد: براي پيشگيري از بروز اين بيماري در ايران هماهنگي و همكاري نزديكي بين وزارت بهداشت و سازمان دامپزشكي كشور وجود دارد و با مشاهده هر مورد مشكوك به سرعت وارد عمل مي شويم. وي گفت: آموزش هاي لازم براي كنترل اين بيماري به نحو قابل قبولي توسط دانشگاههاي علوم پزشكي و سازمان دامپزشكي كشور در استان هاي مختلف در حال انجام است.
وي تاكيد كرد: تاكنون هيچ مورد انساني بيماري آنفلوانزاي پرندگان در كشور نداشته ايم و اگر مواردي از مرگ در كشور گزارش شده است مربوط به بيماري هاي ديگر مشابه مانند ذات الريه يا انواع ديگر بيماري آنفلوانزا بوده و آنفلوانزاي فوق حاد پرندگان با شناسه h5n1 نبوده است.
اجراي آزمايشي لايحه جامع خدمات رساني به ايثارگران
گروه اجتماعي- معاون رئيس جمهوري و رئيس بنياد شهيد و امور ايثارگران گفت: هم اكنون لايحه جامع خدمات رساني به ايثارگران مراحل نهايي تصويب را طي مي كند و تلاش مي كنيم اين لايحه طبق اصل 85 قانون اساسي به صورت آزمايشي اجرا شود.
حسين دهقان، معاون رئيس جمهوري و رئيس بنياد شهيد و امور ايثارگران، در جمع مديران و مسئولان اين نهاد گفت: تدوين سياست كلي نظام در ترويج فرهنگ ايثار و جهاد توسط مجمع تشخيص مصلحت نظام، نهايي شدن مراحل تصويب لايحه جامع خدمات رساني به ايثارگران توسط مجلس شوراي اسلامي و ثبت سوم خرداد به عنوان روز ملي ايثار، مقاومت و پيروزي توسط شوراي عالي انقلاب فرهنگي از جمله وقايع مهم سال هاي اخير است.
معاون رئيس جمهوري تصريح كرد: لايحه جامع خدمات رساني به ايثارگران پس از طي مراحل كارشناسي در كميسيون اجتماعي و با كمك كميسيون هاي فرعي، فراكسيون ايثارگران مجلس و دستگاه هاي مرتبط، در مرحله تصويب نهايي قرار دارد.