كج بار
ضوابط و مقررات حمل بار توسط خودروهاي سبك و سنگين در بسياري از راه ها و اتوبان هاي كشور اجرا نمي شود
از زمان جايگزيني ماشين به جاي چهارپايان، درشكه و دليجان و... قوانين و ضوابط مربوط به حمل بار هم به وجود آمد. از جمله، طبق مقررات و آيين نامه هاي باربري، ضوابط و چگونگي حمل بار توسط كاميون ها، اتوبوس ها، وانت ها و همچنين بارهاي كم حجم روي باربند خودروهاي سواري مشخص شده است. اين مقررات در طول دهه هايي كه از عمر آنها مي گذرد، به تناسب فناوري هاي جديد، متحول هم شده اند. از جمله، روش هاي نوين و كارآمد جانشين باسكول هاي قديمي شده است، وجود نام ها و مكان هايي در مسير جاده هاي ايران با عنوان باسكول و قپان از جمله دوراهي قپان در جنوب غربي تهران، نشان دهنده اهميت كنترل قانوني حمل بار و باربري توسط خودروها در شهرها و جاده هاي ايران است، اما به مرور با تكرار برخي تخلفات كوچك و ناديده انگاشتن مقررات و ضوابط باربري، توسط رانندگان خودروهاي سنگين و سبك، اين خطاها ديگر به چشم نمي آيند، در حالي كه آثار زيانبار خود را بر جاي مي گذارند و به اقتصاد كشور لطمه مي زنند. با مرور نامه ها و گلايه هايي كه در طول 6 ماه اخير از خوانندگان همشهري دريافت كرده ايم، مي توان به وضعيت نابسامان حمل و جابه جايي بار توسط انواع خودروها در ايران واقف شد. باشد كه اين يادآوري ها، زمينه ساز، اجراي مقررات، ضوابط و آيين نامه هاي حمل بار در سراسر كشور شود و از ميزان حوادث گوناگوني كه به علت نارسايي هاي موجود در حمل بار در خيابان ها و جاده ها، رخ مي دهد، بكاهد.
سعيد حسيني- تهران: در آزادراه كرج، با خودرو سواري سرعت متعادل در حركت بوديم. دو تن از بستگانم در كنار من سرنشين اين خودرو بودند. با سرعت كمي كه داشتيم در خط مياني و لاين نزديك به خط كندرو، در حركت بوديم كه ناگهان شيشه جلوي اتومبيلم يكسره تاريك شد، به طوري كه نمي توانستم مقابلم را ببينم. با دلهره شديد به هر ترتيب كه بود پس از برخورد با دو دستگاه خودرو، ماشين را به كناره آزاد راه هدايت كردم و متوقف شدم. وقتي پياده شديم تازه فهميدم كه يك عدد لحاف، پس از كنده شدن از پشت يك وانت كه لابد، اثاثيه را از جايي به جايي مي برد توسط باد شيشه جلوي خودرو ما را پوشانده است. در نتيجه ماشين من و دو دستگاه خودروسواري ديگر آسيب ديدند، بي آنكه رد و نشاني از راننده خاطي به دست بياوريم!
پليس بايد از ورود خودروهايي كه بار ايمن ندارند به اتوبان كرج يا اتوبان هاي ديگر جلوگيري كند.
آقاي م.ن. فرج اللهي- كرج: در يكي از شب هاي تابستان امسال، شب هنگام با خودرو وانت در بزرگراه شيخ فضل الله نوري در حركت بودم كه به صورت ناگهاني با يك شيئي درشت كه وسط اتوبان افتاده بود روبه رو شدم. براي جلوگيري از برخورد با آن شيء، به ناچار ترمز كردم،  در نتيجه خودروي ديگري كه در پشت سر من قرار داشت به شدت با وانت من تصادف كرد و اگر كمربند ايمني نداشتيم، قطعاً سرم با شيشه جلو برخورد مي كرد، به رغم اين، به علت تكان شديد، مهره هاي گردنم آسيب ديد و خسارات سنگيني به من و راننده پشت سري وارد شد. مي دانيد آن شيء چه بود، يك جعبه بزرگ مقوايي خالي كه از پشت يك كاميون رها شده بود.
خانم آزادبخت- تهران: در اتوبان افسريه با اتومبيل شخصي ام از جنوب به شمال در حركت بودم. يك دستگاه وانت كه تعداد زيادي ميلگرد بار كرده بود، در جلوي من مي رفت. ناگهان ميلگردها با صداي بسيار مهيبي رها شدند و تعادل وانت به هم خورد، به طوري كه قسمت جلوي وانت از زمين كنده شده و راننده آن بالا ماند! اگر سرعت من زياد بود، حتماً به يك فاجعه منجر مي شد، به خصوص كه دخترم در كنار من نشسته بود. بالاخره ماشين هاي امداد و آتش نشاني آمدند و راننده را پايين آوردند. چرا يك وانت بايد بيش از اندازه مجاز بار حمل كند و خطر بيافريند؟
افراسياب حسيني- شيراز:يك بار در جاده اصفهان شاهد حادثه دردناكي بودم كه منجر به قرباني شدن دو عضو يك خانواده شد. در آن حادثه يك اتومبيل آسيب ديده از تصادف كه توسط جرثقال حمل مي شد به علت رها شدن طناب فولادي جرثقال، روي خودروسواري ديگري افتاد و راننده و فردي كه پشت سر او قرار داشت جان باختند و دو تن ديگر به سختي مجروح شدند. آيا نبايد ايمني و استحكام اين دستگاه ها كنترل شود؟
رضا طاهري- تهران- بارها در اتوبان هاي تهران، ديده ام كه بقاياي كاغذ، مقوا، كيسه هاي پلاستيكي، از جايگاه بار كمپرسي ها، در سطح اتوبان پخش مي شود يا از كاميون هاي كمپرسي حامل شن و ماسه، دانه هاي شن و سنگريزه، مثل باران در اتوبان باريدن مي گيرد. گاهي نيز با ترمزهاي ناگهاني، سنگ هاي ريز و درشت از كاميون هاي حامل سنگ كه خوب مهار نشده است، در جاده يا اتوبان رها مي شوند و باعث حوادث ناگوار رانندگي مي شوند.