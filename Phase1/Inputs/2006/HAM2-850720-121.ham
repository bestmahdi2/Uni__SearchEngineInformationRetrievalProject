نزول صنعت فرش
حسين لطفي - صنعت فرش از لحاظ اشتغالزايي، ايجاد ارزش افزوده و تحصيل ارز نقش قابل توجهي در اقتصاد ايران دارد. اين صنعت ضمن اين كه كمترين ميزان ارزبري را دارد، كم هزينه ترين شيوه ايجاد اشتغال در كشور را نيز به خود اختصاص داده است. امروزه تعداد كثيري در اين صنعت مشغول فعاليت هستند و بيشترين جمعيت شاغل در اين صنعت را زنان تشكيل مي دهند.
از نظر ارزآوري نيز اين صنعت سهم قابل توجهي در اقتصاد ايران دارد. به  گزارش نشريه برنامه سازمان مديريت برنامه  و برنامه ريزي، در مجموع با بررسي صادرات فرش در طول سه برنامه گذشته از يك طرف سهم فرش از صادرات غيرنفتي در حال كاهش است و از طرف ديگر ارزش مطلق صادرات فرش نيز روند نزولي دارد. در سالهاي اخير ارزش صادرات فرش ايران روند نزولي داشته و اين كاهش منحصر به ايران نبوده است، بلكه كشورهاي رقيب و كل جهان نيز با تنزل ارزش صادرات فرش مواجه بودند. كاهش ارزش صادرات فرش دستباف در ايران متاثر از عوامل بسياري است كه تاثير هريك بر صادرات يكسان نبوده است. در برخي از موارد يك عامل اثر خنثي كننده اي بر عوامل ديگر داشته است. اين عوامل به دو دسته داخلي و خارجي تقسيم مي شوند. برخي از عوامل داخلي را مي توان مربوط به توليد دانست و تعدادي از آنها به سياستهاي اتخاذ شده، ارتباط دارد. از عواملي كه به توليد مربوط مي شود مي توان از تنزل كيفيت توليد و افزايش قيمت تمام شده نام برد. اين امر باعث شده كه از قدرت رقابت فرش دستباف در بازارهاي جهاني كاسته شود. در ايران توليد فرش برخلاف اكثر كشورهاي رقيب كه به صورت كارگاهي و در قالب مجتمع ها انجام مي شود، به صورت تك بافي(خانگي)صورت مي گيرد.
هزينه توليد فرش در ايران در مجتمع ها به ميزان 50درصد از هزينه توليد به صورت تك بافي بيشتر است و اين امر ناشي از پرداخت براي ايام تعطيلي، عيدي و پاداش حق سنوات و پرداخت 23 درصد حق كارفرما بابت بيمه تامين اجتماعي است. به علاوه توليدكنندگان به منظور دستيابي به حاشيه سود مورد نظر خود به كاهش هزينه توليد با استفاده از مواد اوليه نامرغوب از جمله پشم دباغي شده، ابريشم نامناسب خارجي، به كارگيري پلي استر و... اقدام مي كنند. ورود توليدات با كيفيت پايين به بازارهاي جهاني باعث شده تا به نماد تجاري فرش دستباف كشور كه از ديرزمان جايگاه خاصي را نزد خريداران داشته است، خدشه وارد كند. بالا بودن قيمت تمام شده فرش دستباف ايران در مقايسه با كشورهاي رقيب؛ پاكستان و هند موجب شده تا قيمت متوسط هر كيلوگرم فرش دستباف ايران طبق آمار منتشره در سال 2003 ميلادي برابر با 26 دلار باشد. در حالي كه متوسط قيمت فرش در كشورهاي پاكستان و هند به ترتيب هر كيلوگرم 15 دلار و 9 دلار است.
از جمله عوامل داخلي ديگر، مربوط به سياست هاي تجاري و ارزي متفاوت در مقاطع مختلف است. برخي از اين سياست ها آثار مطلوبي بر رونق و ارتقاي صادرات داشته و برخي ديگر آثار نامطلوبي بر صادرات در اين بخش گذاشته است. به عنوان مثال مي توان به سياست آزادسازي تجارت خارجي و رفع موانع صادراتي در ابتداي نخستين برنامه پنج ساله توسعه اقتصادي، اجتماعي و فرهنگي كشور اشاره كرد كه به رونق صادرات فرش كمك كرد. يا معرفي نرخ ارز شناور براي كالاهاي صادراتي و واردات بدون انتقال ارز به همراه سياست هاي تكميلي ديگر در امر توسعه صادرات نقش مؤثر داشته است. از جمله عوامل خارجي مؤثر در كاهش صادرات در سالهاي اخير مي توان به كاهش تقاضاي فرش دستباف در بازارهاي جهاني به دلايل متعدد از جمله ظهور كالاهاي اساسي جانشين فرش دستباف با قيمت هاي نسبي ارزان، ركود اقتصادي جهان و بيكاري و كاهش درآمدهاي ناشي از آن اشاره كرد. متمركز بودن بازارهاي صادراتي و تأثير منفي آن بر ارزش صادرات از عوامل خارجي ديگر است. از جمله آثار منفي متمركز بودن بازار فرش مي توان به شكستن قيمت ها به علت رقابت ناسالم تعدادي از صادركنندگان در يك بازار يا چند بازار محدود اشاره كرد كه با اشباع بازار مذكور صادركنندگان به منظور جلوگيري از راكد ماندن سرمايه خود به قيمت شكني يا رقابت ناسالم اقدام مي كنند.
همچنين ركود اقتصادي كشورهاي عمده واردكننده فرش مي تواند صادرات فرش كشور را تحت تأثير قرار دهد. علاوه بر اين برخي از عوامل بازار تشكيل اتحاديه هاي اقتصادي و تجاري مي باشند و با وضع تعرفه ها مانع ورود كالاهاي صادراتي كشورهاي غيرعضو اتحاديه مذكور مي شوند.
افزايش رقابت پذيري در بازار جهاني از ديگر عوامل خارجي است كه با روند آزادسازي تجارت خارجي در سالهاي اخير به علت باصرفه  بودن صنعت فرش براي كشورهاي رقيب به ويژه هند و پاكستان به  دليل ارزان بودن نيروي كار، استفاده از تعرفه هاي ترجيحي، مشابه سازي و تقليد و تبليغات و پيگيري راهبردهاي نفوذي در بازارهاي جهاني و حمايت دولت آنها از قالي بافان روند رو به رشدي داشته است. از ويژگي هاي رقابت پذيري اين است كه ضمن ارتقاي كيفيت، قيمت نيز كاهش مي يابد. اين مساله باعث شده كه در سالهاي اخير سهم كشور ما از صادرات جهاني فرش و سهم كشورهاي رقيب افزايش يابد. عامل خارجي ديگر كه در كاهش صادرات فرش نقش داشته است، نبود تبليغات كافي و فقدان راهبرد نفوذي بازار است. تبليغات به صورت مختلف نقش مهمي در معرفي فرش دستباف در بازارهاي جهاني دارد. در برخي كشورها از جمله هند، دولت صندوقي را براي تبليغات و بسط بازارهاي جديد تشكيل داده  است. اگر ما امروز در كشور خود براي گسترش بازار برنامه ريزي نكنيم، در آينده بدون ترديد كاهش بيشتر صادرات فرش دستباف را تجربه خواهيم كرد.