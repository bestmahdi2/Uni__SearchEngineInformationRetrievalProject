آنفلوآنزاي مرغي پشت مرزهاي ايران
گروه اجتماعي: شيوع موج جديد آنفلوآنزاي مرغي در تركيه آماده باش نيروهاي بهداشتي در استان هاي غربي ايران كه در همسايگي اين كشور قرار دارند را موجب شده است.بنا بر گزارش هاي رسيده از استان آذربايجان غربي كليه عوامل بهداشتي و بيمارستان ها در شهرهاي اروميه، ماكو و پلدشت به حالت آماده باش درآمده اند.
اين گزارش همچنين حاكي است از سوي وزارت بهداشت افراد و گروه هاي در معرض خطر در استان هاي غربي كشور در مقابل اين بيماري واكسينه شده اند.
از سوي ديگر مرزهاي ايران با تركيه در استان هاي غربي كشور به شدت از سوي نيروهاي بهداشتي كنترل و ورود هرگونه طيور از اين كشور به ايران ممنوع شده است. اما هنوز منعي براي سفر به تركيه جز سفرهاي يك روزه وجود ندارد.
در پي اعلام خبر شيوع بيماري آنفلوانزاي پرندگان در تركيه و ابراز نگراني از شيوع اين بيماري در كشور، وزارت بهداشت، درمان و آموزش پزشكي با صدور اطلاعيه  اي اعلام كرد: تاكنون هيچ موردي از آنفلوآنزاي پرندگان در كشور مشاهده نشده است.در اين اطلاعيه با اعلام اين كه كليه نيروهاي بهداشت و درمان در استان آذربايجان غربي در حالت آماده  باش كامل بسر مي  برند، آمده است: تاكنون 2 هزار و 700 دوز واكسن آنفلوآنزاي انساني براي گروه  هاي در معرض خطر در منطقه آذربايجان غربي تزريق شده است.
در ادامه اين اطلاعيه، با اعلام اين مطلب كه ورود هرگونه مرغ زنده و تخم  مرغ از تركيه به كشور ممنوع است، خاطرنشان شده است: خريد و فروش مرغ زنده در شهرهاي ماكو، پلدشت و اروميه ممنوع است.
براساس اين اطلاعيه، لغو ترددهاي يك روزه از تركيه به كشور و آموزش كليه كاركنان سازمان دامپزشكي و حفاظت محيط زيست از ديگر اقداماتي است كه تاكنون وزارت بهداشت، درمان و آموزش پزشكي انجام داده است.وزارت بهداشت، درمان و آموزش پزشكي از كليه هموطنان خواسته است تا از سفرهاي غيرضروري به كشور تركيه پرهيز كنند و در صورت مواجهه با هرگونه مشكلات تنفسي سريعا به مراكز درماني مراجعه كنند.
رئيس كميسيون بهداشت و درمان مجلس هفتم، نيز اعلام كرده است: كميسيون در حال بررسي است تا امكان توليد واكسن آنفلوآنزاي مرغي در ايران فراهم شده و در كوتاه مدت اين واكسن را از برخي كشورها خريداري كنيم.بنا بر اين گزارش، اميدوار رضايي، نماينده مسجد سليمان در جمع خبرنگاران پارلماني، گفت: تاكنون هيچ مورد ابتلا به آنفلوآنزاي مرغي در ايران مشاهده نشده است.
از سوي ديگر گزارش سايت فارسي بي.بي.سي از تركيه حاكي است كمال اونال، فرماندار آنكارا اعلام كرده كه دو كودك و يك بزرگسال در اين شهر به بيماري آنفلوآنزاي مرغي مبتلا شده اند.از يك هفته قبل تاكنون سه كودك متعلق به يك خانواده در شهر دوبايزيد، واقع در منطقه وان تركيه دراثر ابتلا به آنفلوآنزاي مرغي فوت كرده اند. فاصله آنكارا با اين منطقه نزديك به هزار كيلومتر است.در حال حاضر گروهي از كارشناسان سازمان جهاني بهداشت عازم اين منطقه شده اند تا تحقيقات بيشتري در اين باره انجام دهند.