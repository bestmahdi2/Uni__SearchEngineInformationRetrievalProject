راه جديد مقابله با تصادفات رانندگي در شب
نصب دوربين مادون قرمز روي ماشين
نصب دوربين هاي مادون قرمز ديد در شب در اتومبيل ها از آمار تصادفات رانندگي بسيار كم مي كند
نيما عليزاده:حدود 23 هزار نفر ساليانه در قاره اروپا بر اثر تصادفات رانندگي هنگام شب كشته مي شوند و به همين خاطر دو كمپاني بزرگ اتومبيل سازي در آلمان، مرسدس بنز و  ب. ام. و، دوربين هاي مادون قرمزي را در اتومبيل هاي خود طراحي كرده اند تا رانندگي هنگام شب آسان و مطمئن شود. هر دو كمپاني با دو تكنولوژي متفاوت اين سيستم را طراحي كرده اند كه به مقايسه آن مي پردازيم.
از اين به بعد شب ها هنگامي كه در خيابان رانندگي مي كنيد، گربه ها را به رنگ خاكستري روشن يا سفيد مي بينيد! البته اگر قرار باشد با اتومبيل هاي جديد ب.ام.و رانندگي كنيد. كمپاني ب.ام.و از ماه سپتامبر گذشته اين دوربين ها را روي مدل هاي مختلف اتومبيل هاي خود نصب كرده است.
در دوربين هاي نصب شده، سنسورهاي گرمايي نصب شده است كه نسبت به گرماي بدن هرگونه جانداري اعم از انسان و حيوان عكس العمل نشان داده و با تفاوتي آشكار از ديگر قسمت هاي خيابان و اشياي بدون جان، آن را نشان مي دهد. اين دوربين كه روي سپر جلو نصب مي شود، مي تواند تا فاصله 300 متري، هرگونه جانداري را شناسايي كند. راننده مي تواند اطلاعات دريافتي دوربين را روي مانيتور 8/8 اينچي كه در اتومبيل هاي ب.ام. و معروف به سيستم i-drive است، مشاهده كند.
اما همانطور كه گفته شد در اتومبيل هاي مرسدس بنز كلاس s هم از اين تكنولوژي استفاده شده كه نوع عملكرد آن در مقايسه با دوربين هاي نصب شده روي اتومبيل هاي ب.ام.و متفاوت است. در دوربين هاي مرسدس بنز، سنسور گرمايي وجود ندارد، بلكه به صورت فرستادن سيگنال عمل مي كند. اين دروبين ها كه در پشت آينه عقب و روي شيشه جلو نصب مي شود، تا فاصله 150 متري فضاي ديد راننده را در شب كاملا روشن مي كند. تصوير ارسال شده بسيار واضح تر از تصويري است كه دوربين هاي نصب شده روي اتومبيل  هاي ب.ام.و ارسال مي كنند، به طوري كه در تصاوير دوربين هاي بنز، راننده مي تواند حتي يك سنگ را روي آسفالت مشاهده كند. در عكس مي توانيد تصاوير ارسالي دو دوربين را با هم مقايسه كنيد. كارشناسان مي گويند كه وضوح در دوربين هاي بنز هيچ كمكي به راننده نمي كند و حتي در مواردي باعث حواس پرتي راننده نيز مي شود، زيرا تشخيص جاندار با غير جاندار كمي دشوار است و راننده بايد وقت بيشتري را براي ديدن تصوير صرف كند، اما در دوربين هاي نصب شده در اتومبيل هاي ب.ام.و فقط روي جاندارها تمركز شده و تشخيص آن نسبت به ديگر اشياي بدون جان به راحتي انجام مي شود، اما ديگر قسمت هاي خيابان و يا ديگر اشياء مثل سنگ و يا چاله در اين دوربين ها قابل تشخيص نيست. در مورد قيمت اين دوربين ها هم بايد گفت كه هزينه نصب اين دوربين در اتومبيل هاي ب.ام.و 1950يورو است و در اتومبيل هاي مرسدس بنز 1925 يورو.



قرار است اين دوربين ها در مدل هاي كوچكتر محصولات دو كمپاني ب .ام.و و بنز نيز نصب شود. همچنين قرار است در آينده براي جلوگيري از دزدي در اتومبيل ها نيز از اين مدل دوربين ها استفاده شود. اين تكنولوژي براي اولين بار در صنايع نظامي به كار گرفته شد.
منبع: auto motor & sport, jan2006
مقايسه دوربين هاي مادون قرمز بنز(چپ)و ب.ام.و(راست)