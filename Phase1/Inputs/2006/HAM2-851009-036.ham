50 درصد معتادان تزريقي تا آخر امسال تحت درمان قرار مي گيرند
فارس: معاون سلامت وزارت بهداشت با اعلام اين كه 50 درصد مبتلايان به هپاتيت سي، معتاد تزريقي هستند، گفت: تا آخر امسال 50 درصد معتادان تزريقي تحت پوشش برنامه هاي درماني قرار مي گيرند.
سيد مؤيد علويان در همايش هپاتيت سي در بيمارستان طالقاني تهران، افزود: متاسفانه اعتياد تزريقي، گرايش جوانان به رفتارهاي پرخطر و استفاده از مواد مخدر جديد موجب گسترش بيماريهاي ايدز و هپاتيت در سالهاي اخير شده است.
وي ادامه داد: 40 تا50 درصد مبتلايان به هپاتيت سي معتاد تزريقي هستند، 60 درصد بيماران هموفيلي كه حدود 6 هزار نفر هستند، 20 تا 30 درصد بيماران تالاسمي كه 14 هزار نفر هستند و 5/4 درصد بيماران دياليزي كه حدود 17 هزار نفر هستند و عده اي از افرادي كه قبل از سال 75 خون گرفته اند نيز به اين بيماري گرفتار هستند.
علويان اضافه كرد:  براي درمان بيماري هپاتيت سي ايجاد شبكه هوشمند پيشگيري و كنترل اين بيماري در وزارت بهداشت پيش بيني شده است كه به زودي راه اندازي مي شود و خوشبختانه امكانات درماني و آزمايشگاهي اين طرح در كشور فراهم است و فقط براي تامين هزينه هاي آن مشكلاتي وجود دارد كه با همكاري بيمه خدمات درماني در صدد رفع آن هستيم.
كامران باقري لنكراني، وزير بهداشت، درمان و آموزش پزشكي نيز گفت وزارت بهداشت بر اساس مسئوليت مدني خود بيماران هموفيلي و تالاسمي را كه بر اثر استفاده از فرآورده هاي خوني وارداتي آلوده به بيماري هپاتيت سي مبتلا شده اند تحت درمان رايگان قرار مي دهد.
وي افزود: بيماري هپاتيت دو نوع معروف دارد كه شامل بيماريهاي هپاتيت بي و سي است. در مورد هپاتيت بي چون واكسن اين بيماري وجود دارد و از 12 سال پيش براي نوزادان در كشور ما تزريق شده است اكنون ميزان شيوع اين بيماري در بين كودكان زير 12 سال بسيار كم شده است. وي اضافه كرد: هفته هاي آينده واكسيناسيون نوجوانان گروههاي سني بالاتر نيز كه كمتر از 16 سال هستند آغاز مي شود و رفته رفته طي سالهاي آينده گروههاي نوجوان و جواناني كه در معرض رفتارهاي پرخطر قرار دارند عليه اين بيماري واكسينه مي شوند.