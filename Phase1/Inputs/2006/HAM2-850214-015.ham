درمانگاه
استامينوفن و كبد كودكان
علي ملائكه- بسياري از والدين فكر مي كنند كه استامينوفن مسكن بي خطري است كه مي توان آن را براي تسكين درد كودكان به جاي مسكن هايي مانند آسپيرين به كار برد. آسپيرين در كودكان و نوجوانان(افراد زير 18 سال)ممنوعيت مصرف دارد، چرا كه مصرف آسپيرين در موارد نادري در كودكان و نوجوانان باعث عارضه مغزي نادر اما مرگباري به نام سندروم راي مي شود. استامينوفن به اشكال مختلف قرص، شربت، قطره در بسياري از داروهاي مسكن و تب بر كه با نام هاي مختلف فروخته مي شوند و اغلب بدون نسخه پزشك قابل تهيه هستند وجود دارد.
اما استامينوفن آنقدرها هم كه ما فكر مي كنيم بي خطر نيست. استامينوفن با مصرف بيش از حد مجاز مي تواند باعث آسيب به كبد شود و حتي به نارسايي آن بينجامد. بنابر اين بايد هنگام مصرف استامينوفن مقدار مجاز آن را دقيقاً رعايت كرد و اين امر به خصوص در مورد كودكان اهميت بيشتري دارد چرا كه آنها به اثرات وخيم استامينوفن حساسيت بيشتري دارند. در مصرف استامينوفن اين نكته ها را رعايت كنيد:دستورات مربوط را دقيقاً رعايت كنيد.هيچ گاه دوز مصرفي را دو برابر نكنيد.حواستان جمع باشد كه ساير افرادي كه مراقبت كودك را به عهده دارند قبلاً همين دارو را به او نداده باشند. داروها را در زمان هاي توصيه شده به كودك بدهيد. اگر يك وعده دارو را فراموش كرديد، وعده بعدي را دو برابر نكنيد.هميشه همه داروها را از دسترس كودكان دور نگه داريد.