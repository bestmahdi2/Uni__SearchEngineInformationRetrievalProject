در پي ادامه ناآرامي ها در پاريس عنوان شد:
انتقاد از دولت فرانسه
ايرنا: در حالي كه خشونت هاي حومه هاي پاريس وارد دومين شب خود شد، احزاب مخالف سوسياليست فرانسه وعده هاي اجرا نشده دولت در خصوص بهبود شرايط اجتماعي در اين مناطق را مورد انتقاد قرار دادند. فرانسوا اولاند دبير اول حزب سوسياليست فرانسه صبح ديروز در مصاحبه با شبكه دو تلويزيون دولتي اين كشور با انتقاد از دولت دست راستي گفت: پس از ناآراميهاي اواخر سال گذشته ميلادي در حومه شهرهاي بزرگ فرانسه، دولت وعده بهبود وضعيت اين مناطق را داد، ولي اين وعده ها تاكنون عملي نشده است.
وي افزود: اقدامات نمايشي نيكلاساركوزي وزير كشور فرانسه در خاموش كردن ناآراميها نتوانسته مشكل اساسي اين مناطق را حل كند.
اولاند با بيان اينكه مسئوليت اين ناآرامي ها برعهده وزير كشور است، گفت: ساركوزي با حذف پليس محلي در اين مناطق باعث انزواي بيشتر حومه ها و تبديل آنها به مناطق خطرخيز شد. در جريان درگيريهاي دو شب گذشته در حومه پاريس تاكنون 11پليس زخمي، هشت معترض بازداشت و يك ساختمان شهرداري پاريس نيز به آتش كشيده شده است.
اين حادثه در منطقه اي از حومه پاريس رخ داد كه در نوامبر سال گذشته ميلادي(آبان ماه گذشته)صحنه درگيري شديدي بين جوانان با ماموران پليس بود.
اولاند در بخش ديگري از اين گفت وگو عملكرد دولت فرانسه به رياست «دومنيك دو ويلپن» را زير سئوال برد و گفت: دو ويلپن نخست وزير نامحبوب فرانسه است كه حتي در درون حزب خودش نيز با مشكل و تنش مواجه مي باشد.