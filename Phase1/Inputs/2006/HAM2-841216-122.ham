معلم اخلاق و پهلوان با صفاي گيلان، درگذشت
بندر انزلي _ خبرنگار همشهري: استاد علي ولياني، معلم اخلاق و پهلوان با صفاي ورزش گيلان، ناباورانه از ميان ما پر كشيد.
استاد ولياني به سال 1310 در شهر لاهيجان ديده به جهان گشود و پس از اتمام تحصيلات متوسطه، در رشته تربيت بدني از دانشگاه تهران فارغ التحصيل شد و از اولين فارغ التحصيلان اين رشته در ايران به شمار مي آمد.
استاد ولياني در دوران زندگي خود هيچگاه از مقام و منصب در ورزش سخن نمي گفت اما سالها در خدمت ورزش و كشف و پرورش استعدادهاي نهفته در اين عرصه بود. ولياني در سالهاي قبل از پيروزي انقلاب با حفظ سمت رياست آموزش و پرورش، رئيس تربيت بدني بندر انزلي بود و از بنيانگذاران ورزش آموزشگاه هاي استان گيلان بود و مدتي نيز مديريت تربيت بدني دانشگاه آزاد بندرانزلي و رياست هيأت قايقراني دانشگاههاي آزاد كشور را برعهده داشت.
وي از زمان تصدي مديريت واحد دانشگاه آزاد توانست چهار دوره مسابقه جودوي قهرماني منطقه 3 كشور را در بندر انزلي برگزار كند. صداقت و بي ريايي اين مدير قهرمان و صميمي زبانزد خاص و عام است. وي در هنگام رانندگي دچار عارضه قلبي شد و جان به جان آفرين سپرد. روانش شاد و يادش گرامي باد.