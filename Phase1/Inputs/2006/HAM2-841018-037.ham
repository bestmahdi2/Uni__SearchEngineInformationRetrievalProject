ايران خودرو به گزارش سود سايپا نزديك شد
70 درصد سود ايران خودرو امسال بين سهامداران تقسيم مي شود
گروه بورس: هيأت مديره ايران خودرو تقسيم 70 درصد سود خالص سال 84 را به مجمع عمومي عادي سالانه پيشنهاد خواهد كرد.
به گزارش «همشهري» طبق تازه ترين گزارش ايران خودرو كه در بورس تهران منتشر شده پيش بيني مي شود اين شركت امسال از محل فروش خودرو 48 هزار ميليارد ريال درآمد كسب كند.
براساس برآوردهاي اعلام شده ايران خودرو تا پايان سال 84 معادل 541 هزار دستگاه خودرو توليد خواهد كرد. در اين ميان 75 هزار دستگاه در گروه پيكان، 387 هزار دستگاه در گروه پژو و 79 هزار دستگاه ديگر در گروه سمند توليد مي شود. به اين ترتيب با توجه به كاهش 45 درصدي توليد در گروه پيكان و توقف خط توليد خودرو پيكان، بيشترين فشار به خط توليد انواع پژو وارد خواهد آمد. قرار است امسال ايران خودرو 47 درصد بيشتر از پارسال پژو در بازار عرضه كند.
براساس گزارش سازمان بورس اوراق بهادار، ايران خودرو در نيمه نخست امسال 244 هزار دستگاه خودرو سواري توليد كرده و به 45 درصد پيش بيني هاي خود دست يافته است.
در اين گزارش آمده است: ايران خودرو به ازاي هر سهم براي امسال 108 تومان سود خالص پيش بيني كرده كه در نيمه نخست سال جاري فقط 35 درصد آن را محقق ساخته، در سال 84 حاشيه سود ايران خودرو
- نسبت سود به فروش- به 8 درصد كاهش يافته است.
برآوردهاي انجام شده نشان مي دهد: در سال مالي 84 براي نخستين بار سود غيرعملياتي ايران خودرو 79 درصد كل سود اين شركت را پوشش خواهد داد. به اين ترتيب امسال برابر سه هزار و 850 ميليارد ريال از سود چهار هزار و 850 ميليارد ريالي ايران خودرو از محل سود سرمايه گذاري در سهام شركت ها تأمين خواهد شد.
ايران خودرو سهامدار شركت هايي چون، ايران خودرو ديزل، ساپكو، سرمايه گذاري سمند، محور خودرو، ايران خودرو خراسان، ايساكو، تام ايران خودرو، ايدم و گسترش سرمايه گذاري ايران خودرو است.
براساس گزارش سازمان بورس، اجزاء درآمدي و سود ايران خودرو امسال به دلايلي چون كاهش حجم توليد و فروش برخي محصولات، افزايش درآمدهاي ليزينگ و افزايش درآمد شركت هاي سرمايه پذير تغيير كرده است.
ايران خودرو پس از سايپا در سال مالي 84 بالاترين سود عملكرد را در بين شركت هاي پذيرفته شده در بورس به سهامداران خود وعده داده است. در حالي سود امسال سايپا 600 ميليون دلار تخمين زده مي شود كه پيش بيني مي شود سود ايران خودرو به 530 ميليون دلار برسد.