ابلاغ قانون استقلال شركت هاي توزيع نيروي برق استانها
گروه اقتصادي: رئيس جمهوري قانون استقلال شركتهاي توزيع نيروي برق در استانها را براي اجرا ابلاغ كرد.
به گزارش دبيرخانه شوراي اطلاع رساني دولت،  بر اساس ماده واحده اين مصوبه وزارت نيرو مكلف است ظرف مدت دو ماه از تاريخ تصويب اين قانون و بدون توسعه سازماني نسبت به اصلاح اساسنامه شركتهاي توزيع نيروي برق اقدام و پيشنهاد لازم براي اصلاح اساسنامه شركتهاي برق منطقه اي را به هيأت وزيران ارائه نمايد، به نحوي كه:
1ـ تعداد شركتهاي برق منطقه اي از 16 شركت موجود به حداكثر 9 شركت تقليل يابد.
2 ـ شركتهاي توزيع نيروي برق استانها با اختيارات كافي براي ايجاد، نگهداري و بهره برداري از تأسيسات توزيع نيروي برق در حوزه فعاليت خود به صورت غيردولتي عمل كنند.
3ـ شركتهاي توزيع نيروي برق استانها در چارچوب سياستها، برنامه ها، استانداردها و مقررات مصوب وزارت نيرو از جمله مقررات ناظر به اطمينان از پرداخت بهاي برق و به عنوان شركتهاي زيرمجموعه شركت مادر تخصصي توليد، انتقال و توزيع نيروي برق ايران(توانير)اداره شوند و از نظر مديريتي، اداري، مالي و منابع انساني از شركتهاي برق منطقه اي مستقل باشند.
4 ـ شركتهاي توزيع نيروي برق استانها انرژي برق را در سطح ولتاژ فشار متوسط و طبق مقررات بازار برق ايران خريداري و به مشتركين خود به فروش برسانند.
طبق تبصره 1 اين ماده واحده در صورت تكليف مراجع قانوني به فروش برق به نرخهاي كمتر از قيمت تمام شده، اعمال احكام بند(ج)ماده(39)قانون برنامه چهارم توسعه اقتصادي، اجتماعي و فرهنگي جمهوري اسلامي ايران به شركتهاي توزيع نيروي برق استانها مجاز خواهدبود.
همچنين شركتهاي توزيع نيروي برق استانها مي توانند از كليه اختيارات قانوني شركتهاي برق منطقه اي و مؤسسات و شركتهاي تابع وزارت نيرو از جمله اختيارات مندرج در قانون سازمان برق ايران براي انجام وظايف خود در امر توزيع نيروي برق استفاده نمايند.
قانون استقلال شركتهاي توزيع نيروي برق در استانها در جلسه علني نهم اسفند 1384 مجلس شوراي اسلامي تصويب و در تاريخ 15/12/1384 به تأييد شوراي  نگهبان رسيد.