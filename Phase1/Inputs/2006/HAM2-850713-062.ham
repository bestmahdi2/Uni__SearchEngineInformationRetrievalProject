نگاه
مأموريت رايس در خاورميانه نيلوفر قديري
گروه بين الملل كاندوليزا رايس وزير خارجه آمريكا از دو روز پيش سفر خاورميانه اي را كه از مدت ها قبل رسانه هاي غربي درباره  آن مانور مي دادند شروع كرد. او در اين سفر با پادشاه و مقامات عربستان سعودي و چند وزير خارجه عربي ديگر ديدار و گفتگو خواهد كرد و بعد از آن در فلسطين با محمود عباس رئيس تشكيلات خودگردان و دراسرائيل با ايهود اولمرت نخست وزير اين رژيم ديدار مي كند.
هدف اعلام شده او از اين سفر ايجاد ائتلافي ميان ميانه روهاي منطقه است كه به اعتقاد آمريكا مدت ها پيش بايد شكل مي گرفت.
آمريكا قصد دارد با ايجاد اين ائتلاف در واقع مقابل نيروهايي در خاورميانه سدي محكم ايجاد كند كه واشنگتن آنها را دشمن مي داند. ايران و سوريه و جنبش هاي  آزاديبخش در لبنان و فلسطين از جمله اين نيروها هستند.
در واقع رايس در ظاهر چنين وانمود مي كند كه بوش او را براي حل مناقشه ميان اسرائيل و فلسطيني ها به خاور ميانه فرستاده است. حتي نزديكترين متحدان آمريكا در منطقه مانند عربستان نمي توانند در برابر خشم مردم خود از حملات اسرائيل به لبنان تاب بياورند و كاري نكنند.
اكنون سيد حسن نصرالله رهبر جنبش حزب الله لبنان به قهرمان اعراب تبديل شده و محبوبيت بي نظيري يافته است. براي اين دولت ها اكنون حمايت از سياست هاي آمريكا در قبال ايران و عراق در شرايطي كه هيچ فشاري به اسرائيل وارد نشود بسيار دشوار  تر از گذشته است. به همين دليل رايس نخستين اظهار نظراتش را در ابتداي سفر خاورميانه اي اش به موضوع فلسطين اختصاص داد و در جده خواستار توقف درگيري ها و كشمكش  ها ميان فتح و حماس شد. اما از موضع قبلي دولت بوش در تحريم و به رسميت نشناختن دولت حماس در فلسطين حتي يك گام هم عقب ننشست.
بنابراين مي توان گفت رايس در اين سفر حرف تازه اي ندارد و ابتكاري هم قرار نيست ارائه كند.
سعود الفيصل وزير خارجه عربستان كه به همراه هشت وزير خارجه ديگر عرب ديشب در قاهره در نشستي با رايس شركت كردند، پيش از اين نشست به خبرنگاران گفت: اميدوار است حاصل اين سفر احياي مذاكرات صلح ميان اسرائيل و فلسطيني ها باشد. اما سخنان رايس اين اميد را نااميد كرد.
در واشنگتن همه براين نكته اتفاق نظر دارند كه هرابتكار عملي در ارتباط با موضوع فلسطين تا قبل از انتخابات ماه  آينده آمريكا امكان پذير نيست. تنها پيشنهادي كه رايس از واشنگتن به خاورميانه آورده است دادن پول بيشتر به نهاد هاي تحت نظر دولت عباس براي دور نگه داشتن دست نهادها و وزارتخانه هاي تحت نظارت دولت حماس از اين كمك   هاي مالي است. به اين ترتيب رايس در بازگشت از اين سفر بيش از آنكه راه حل در توشه داشته باشد پرسش و ابهام خواهد داشت.