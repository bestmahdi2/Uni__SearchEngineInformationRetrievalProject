برنامه جديد براي مقابله با آنفلوآنزاي مرغي
ايسنا: سازمان جهاني بهداشت اجراي برنامه گام به گامي را شامل استفاده انبوه و سريع از داروي ضد ويروسي تاميفلو(tamiflu)براي مقابله با شيوع آنفلوآنزاي مرغي در صورت گسترش سريع اين بيماري در بين انسان ها، مورد بررسي قرار داده است.
اين سازمان روز گذشته اعلام كرد كه با اجراي اين برنامه تحت عنوان «واكنش سريع و استراتژي كنترل» فرصتي براي نابود كردن ويروس اين بيماري در صورت رساندن دوزهاي بالايي از دارو به مناطق پرخطر ظرف 3 هفته پس از تاييد شيوع بيماري به وجود خواهد آمد.
سازمان جهاني بهداشت در آخرين گزارش كنترل خود و براساس توصيه هاي ارايه شده از سوي 70 كارشناس بين المللي كه در پشت درهاي بسته در ماه مارس مذاكره كردند، اعلام كرد كه موفقيت استراتژي كنترل همه گيري نوظهور ويروس اين بيماري به شدت به اقدام به موقع و در زمان مناسب بستگي دارد.
طبق جزئيات زمان بندي كه در اين طرح مطرح شده، يك كشور بايد سازمان جهاني بهداشت را از مجموعه موارد مظنون كه مي تواند نشان دهنده گسترش انسان به انسان اين ويروس باشد، ظرف 24 ساعت پس از شناسايي مطلع كند.
اين سازمان داروي تاميفلو را به عنوان داروي مقدم عليه زنجيره h5n1 آنفلوآنزاي مرغي در نظر مي گيرد، اما همچنين اعلام مي كند كه مطالعات كلينيكي بيشتري در اين زمينه مورد نياز است.
از سوي ديگر كارشناسان مهم آنفلوآنزاي مرغي كه در كنفرانس رم گردهم آمده اند بر اين توافق هستند كه تجارت چند ميليارد دلاري در بخش ماكيان و پرندگان وحشي به ويژه تجارت هاي غير قانوني مي تواند به شيوع اين بيماري در سراسر جهان دامن بزند.
طبق آمار سازمان جهاني بهداشت اين ويروس از زمان ظهورش در آسيا در سال 2003 حدود 224 تن را آلوده و 127 تن را كشته است.
از آنجا كه اين ويروس ظرف 6 ماه گذشته به سرعت از آسيا به مناطقي در خاورميانه، اروپا و آفريقا گسترش پيدا كرده است، متخصصان هم اكنون روي چگونگي اين انتقال مطالعه مي كنند.
در ايران نيز رئيس سازمان دامپزشكي، خبر از ادامه طرح پايش آنفلوآنزاي فوق حاد طيور در مناطق پرخطر كشور داد.
دكتر حسين حسني با تاكيد بر اينكه در بخش دام و طيور تاكنون هيچ موردي از شيوع آنفلوآنزاي فوق حاد طيور در كشور ديده نشده است، افزود: طرح پايش كه از پانزدهم ارديبهشت ماه در استان هاي پرخطر مثل استان گيلان و استان هاي همجوار آغاز شده، با قدرت ادامه دارد و پيش بيني مي شود اين طرح تا پانزدهم و يا حداكثر تا پايان خرداد ماه ادامه پيدا كند. وي افزود: در اين طرح بر اساس جمعيت دامي  نمونه برداري هاي لازم صورت مي گيرد تا وضعيت منطقه به لحاظ آنفلوآنزاي فوق حاد طيور مشخص شود.
رئيس سازمان دامپزشكي خاطر نشان كرد: بعد از اتمام اين طرح و اعلام نتايج آزمايش ها، سياست هاي بعدي خود را بر اساس اين نتايج اتخاذ كرده و عمل خواهيم كرد.