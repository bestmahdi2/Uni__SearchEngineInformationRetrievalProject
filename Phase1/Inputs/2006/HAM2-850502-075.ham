يادداشت
قدرت حزب الله
حدود سه سال پيش به همراه گروهي از دست اندركاران رسانه اي كشور براي شركت در سميناري كه به دعوت شبكه المنار برگزار شد به كشور لبنان رفتم. در جريان اين سمينار سه روزه متوجه موقعيت فوق العاده سيدحسن نصرالله دبيركل حزب الله لبنان نزد افكار عمومي كشورهاي عربي شدم. نمايندگان رسانه هاي مختلفي كه از كشورهاي عربستان، مصر، سوريه، اردن وغيره آمده بودند همگي تجليل ويژه اي از شخصيت اين روحاني دورانديش لبناني داشتند و بعضاً با توجه به تفكراتي كه ريشه در ناسيوناليزم عربي هم داشت او را «فخر عرب» مي خواندند. برخي از دلايل محبوبيت زائدالوصف سيدحسن نصرالله را در موارد زير بايد جستجو كرد:
1- در جريان رويارويي هاي اعراب با رژيم اشغالگر قدس به جز مختصري در جريان نبرد رمضان در اكتبر 1973 كه هيمنه صهيونيستها قدري آسيب ديد، براي اولين بار، حزب الله لبنان، ارتش مدرن اين رژيم اشغالگر را در ژوئن 1985(25/3/64)وادار به عقب نشيني كرد و سياستمداران و نظاميان برجسته اين رژيم مانند رابين رايت، آريل شارون و آباابان ناگزير به اعتراف درباره قدرت حزب الله شدند.
2- سيدحسن نصرالله پس از شهادت سيدعباس موسوي در بهمن سال 70 به دبيركلي اين حزب برگزيده شد و در طول دوران مسئوليت خود جايگاه حزب الله را در سطح لبنان و جهان اسلام ارتقا بخشيد. شايستگي هاي كم نظير اين روحاني جوان، كادرهاي حزب الله را بر آن داشت تا به تجديدنظر در مقررات حزب، محدوديت دبيركلي به دو دوره را حذف كنند و او اكنون پانزده سال است كه رهبري اين حزب را برعهده دارد. برخي از ويژگي هاي بارز سيدحسن نصرالله مانند هوشمندي، شجاعت، ايثار و دورانديشي در جريان وقايعي مانند عمليات هاي «تسويه حساب» در سال 1992(1372)و «خوشه هاي خشم» در سال 1996(1375)به نمايش درآمد. اين عمليات ها كه از سوي رژيم اشغالگر قدس عليه نيروهاي حزب الله برنامه ريزي و اجرا شد پس از مدت كوتاهي با واكنش قاطع و حساب شده حزب الله نه تنها به اهداف خود نرسيد بلكه نتيجه معكوس داد و منجر به تقويت بيش از پيش موقعيت حزب الله در معادلات داخلي لبنان و همچنين جهان اسلام شد.
3- شهادت سيدهادي نصرالله فرزند دبيركل حزب الله لبنان در جريان يك عمليات هجومي به اشغالگران اسرائيلي در سال 1997(1376)از ديگر عوامل محبوبيت اين شخصيت برجسته لبنان است؛ چرا كه براي اولين بار بود كه رهبر يك حزب سياسي - نظامي در سطح سيدحسن نصرالله فرزندش در مبارزه با اسرائيل به شهادت مي رسيد و آن هم نه در جريان بمباران و يا عمليات تروريستي بلكه در جريان يك نبرد هجومي. اين موضوع موجب شد حتي مخالفان سرسخت حزب الله لبنان مانند «الياس حبيقه» يكي از رهبران شبه نظاميان مسيحي نسبت به سيدحسن نصرالله اداي احترام كنند و فراتر از اين براي اولين بار شخصيت هايي مانند «امير عبدالله» وليعهد وقت عربستان با ارسال پيام تسليت براي دبير كل حزب الله حمايت خود را از مقاومت اسلامي اعلام نمايند. واكنش بزرگوارانه سيدحسن در برابر موج همدردي ها در كنار صلابت او، وي را به شخصيتي كاريزماتيك در جامعه لبنان و كشورهاي عربي و اسلامي تبديل كرد.
4- درايت و حسن تدبير اين روحاني برجسته كه از آغاز جزو كادر رهبري حزب الله لبنان بود، موجب شد از بين بيش از 200 گروه كوچك و بزرگ كه در لبنان فعاليت داشته و غالباً شبه نظامي هم بودند به عنوان تنها گروه نظامي مورد اعتماد مردم و دولت لبنان در صحنه معادلات لبنان سرفراز باقي بماند. مشروعيت مقاومت اسلامي حتي از داخل لبنان نيز فراتر رفت و حسني مبارك رئيس جمهوري مصر طي سفري به لبنان در سال 2000 و ملك عبدالله وليعهد وقت عربستان در سفرهاي جداگانه از مقاومت اسلامي و حزب الله لبنان اعلام حمايت كردند.
5- و سرانجام مقاومت حزب الله به رهبري سيدحسن نصرالله كابينه رژيم صهيونيستي را ناگزير به اجراي قطعنامه 425 و عقب نشيني از جنوب لبنان در 6 مارس 2000(15/12/78)نمود و بار ديگر شكست اشغالگري و پيروزي ايستادگي و مقاومت براساس ايمان به خداوند را به جهانيان اثبات كرد. و اينك حزب الله و رهبر مقتدر و مؤمن آن با چنين پيشينه اي بار ديگر در مقابل رژيم متجاوز اسرائيل راست قامت ايستاده است. فرصتي و امتحاني ديگر براي مدعيان حقوق بشر از سويي و مدعيان مبارزه با اسرائيل از سوي ديگر. سيد حسن نصرالله كه در واقع «فخر اسلام» است و نه تنها «فخر عرب» مظلومانه و با اتكال به خداوند و نيروهاي مؤمن و قهرمان حزب الله در برابر حملات جنون آميز اسرائيل ايستاده است. بدون شك در صورت تداوم اين نبرد، خروش انقلابي آحاد مسلمانان از كشورهاي عربي و غيرعربي به دفاع از اين مقاومت مظلومانه آغاز خواهد شد و بار ديگر سران دولتهاي عربي خجالت زده و شرمنده يا بايد در برابر خروش مردم خود بايستند و يا با آنها همراهي كنند و شرمنده تر هنگامي كه حزب الله بار ديگر پيشاني اسرائيل غاصب را به خاك ماليده باشد. و در پايان جمله اي از سيدحسن نصرالله پس از حادثه فتح  الله ايراد شد.
«اثبات مي كنيم كه ما از تمامي جراحتها، هرچند بزرگ باشد، بزرگتر هستيم و فقط در پرتو مصلحت اسلام و مسلمين كه ولايت فقيه آن را تعيين مي كند، عمل خواهيم كرد.»
* مديرعامل خبرگزاري فارس