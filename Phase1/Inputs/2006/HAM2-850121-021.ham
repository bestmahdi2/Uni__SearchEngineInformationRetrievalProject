ديده بان
مشت نمونه خروار
1 - شهردار محترم تهران بالاخره خبري خوشحال كننده را در روزهاي آغاز سال به اطلاع همه رساند؛ افتتاح تونل رسالت. چه قدر خوشحال كننده است وقتي كه متوجه مي شويم اين كلاف سردرگم بالاخره باز مي شود و از پس سال ها سكوت و بي خبري، ماجراي افتتاح اين تونل در آغاز سال از زبان شهردار تهران شنيده مي شود. دكتر قاليباف در مورد بهره برداري به موقع از تونل رسالت بر اساس وعده هاي داده شده گفت: مطمئن باشيد كه تونل رسالت بر اساس روزشمار نصب شده، تا اتمام تجهيزات اعم از تجهيزات آتش نشاني و جت فن راه اندازي خواهد شد.
اميدواريم در سال آينده در جايي مثل همين ستون، درباره تونل رسالت و استفاده شهروندان از آن چيزهايي نوشته شود و اين كلاف سردرگم، بالاخره سر از ناسازگاري بردارد.
2 راستش را بخواهيد ما هم خوشحال شديم وقتي شنيديم كه قرار است پروژه هاي شهري با سرعت به مراحل پاياني برسد. ما هم خوشحال شديم وقتي از شهردار تهران شنيدم كه اولويت شهرداري تهران در سال 85 اتمام پروژه هاي نيمه تمام و اجراي آنها در سه شيفت از 25 فروردين است.
شايد اقدام شهرداري تهران در تعطيلات نوروزي براي ترميم آسفالت ها و معابر شهري و طرح بهبود پل هاي روگذر سطح شهر، نمونه اي كوچك باشد از عزم جدي اين سازمان براي انجام بسياري از كارهاي سخت. در واقع شهرداري تهران با اقدام عملي در تعطيلات نوروزي، نشان داد كه توانايي انجام بسياري از كارها را دارد. بنابراين باوركردني است اگر آقاي شهردار سخن از اتمام پروژه ها به عنوان يك اولويت در سال 85 مي گويد و ما هم اميدوار مي شويم؛ چرا كه نمونه كوچكي از آن را ديده ايم. شايد قديمي ها، چندان بي راه نگفته باشند كه: مشت نمونه خروار است و...
3 بالاخره منوريل در همين ابتداي سال گل كرد و شد موضوع سخن. شهردار تهران از آماده شدن گزارش پروژه منوريل خبر داد و اظهار داشت: گزارش كاملي از وضعيت فني و اقتصادي پروژه آماده شده كه به زودي به شوراي اسلامي شهر تهران ارائه خواهد شد. دكتر قاليباف در خصوص امكان ادامه احداث پروژه در مسير فعلي و نتايج گزارش حاصله گفت: تصميم گيري در اين زمينه منوط به نظر شوراي شهر تهران است و از نتايج گزارش در شوراي شهر مطلع خواهيد شد.
حالا اين پروژه تا كي موضوع بحث كارشناسان خواهد بود و در چه زماني احتمالاً كارهاي اجرايي آن آغاز خواهد شد، داستان مثنوي هفتاد من است. چشم دوختن به آينده و منتظر شدن، گاهي اوقات چندان هم عبث نيست. شايد در پس اين انتظار اتفاقي بيافتاد.
4 - هنوز چند ماه از فعاليت 137 نمي گذرد كه بارها سخن از ميزان رضايت شهروندان از اين طرح ابتكاري شهردار جديد است.
دكتر قاليباف در ابتداي سال از رضايتمندي 30 درصدي شهروندان از 137 خبر داد. اگرچه شهردار تهران اعلام كرد كه اين ميزان رضايت از طرح 137 بسيار كم است و اعلام نرخ رضايتمندي 70 درصدي را مطلوب دانست اما مي توان تصور كرد كه با زمان كوتاه اين طرح و اين اندازه رضايت شهروندان تا چه مقدار قابل توجه است. شايد اين اقدام شايسته شهرداري در ايجاد ارتباط آسان با شهروندان در ابتداي فعاليت بسيار مورد توجه قرار نگرفته است.