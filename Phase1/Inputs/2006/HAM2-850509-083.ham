تماشاگر در ورزش هاي پايه و پرمدال در بازي هاي آسيايي
تلاش براي تصاحب تنها يك سوم مدال ها
گروه كوچك كاروان اعزامي ايران به بازي هاي المپيك 2004 آتن. با توجه جدي تر به ورزش هاي پايه و پرمدال مي توان صفوفي پرجمعيت و پرتوان تر در رويدادهاي بزرگ قاره اي و المپيك داشت و حتي به نتايج بهتري نيز رسيد.
گروه ورزشي - علي شاكري: در بازي هاي آسيايي 2006 دوحه در 39 رشته رسمي بازي ها 1315 مدال ميان شركت كنندگان توزيع خواهد شد كه ورزشكاران ما بنا به گفته دبيركل كميته ملي المپيك فقط براي تصاحب 300 الي 400 مدال(يعني دقيقا براي يك سوم كل مدال ها)با حريفان خود رقابت مي كنند. مهمتر از همه آنكه كفاشيان خبر از واقعيت تلخ ديگري مي دهد و آن اينكه از ششصد مدالي كه در رشته هاي پرمدالي چون شنا، ژيمناستيك، قايقراني، دووميداني و تيراندازي توزيع مي شود شركت كنندگان ما شانس بسيار كمي براي دستيابي به مدال دارند و جالب آنكه او مي گويد: متاسفانه ما در رشته هاي پايه سرمايه گذاري اندكي را انجام داده  ايم. دبيركل كميته ملي المپيك در خاتمه انگشت بر روي نقطه حساسي گذاشت و آن هم تنزل معاونت تربيت بدني در تشكيلات آموزش و پرورش بود كه درست در بحبوحه جام جهاني فوتبال پس از چند ماه و با وجود تلاش دست اندركاران ورزش كشور رنگ واقعيت به خود گرفت و ورزش يك قدم ديگر به عقب رفت.
كفاشيان با اشاره به اين كه وقتي چيزي نمي كاريم، نبايد انتظار برداشت داشته باشيم،گفت: ورزش آغازش با آموزش و پرورش است و سپس بسط و گسترش آن با ساير نهادهاي مرتبط با تربيت بدني.
البته بحث كم توجهي به ورزش هاي پايه مشكل امروز ورزش نيست، بلكه ريشه هاي آن را بايد از همان ابتداي شكل گيري تربيت بدني در ايران جستجو كرد كه متاسفانه پايه هاي آن بد گذاشته شد و همچنان اين نگاه با وجود شعارهاي بسيار و طرح هاي نيم بند و جابجايي مديران تداوم پيدا كرده است. ورزش ايران در بازي هاي آسيايي از اولين دوره اش به سال 1951 دهلي گرفته تا آخرين دوره اين بازي ها در بوسان 2002 همواره دلخوش به تك ستاره ها در ورزش هاي پايه بود و تنها در بازي هاي آسيايي 1974 تهران بود كه در سايه ميزباني و تعداد زياد شركت كنندگانش توانست بهترين نتايج را در ورزش هاي پايه و پرمدال آن دوره بگيرد كه آن دوره را بايد يك دوره خاص و استثنايي به شمار آورد.
اينكه تا كي در بازيهاي المپيك و بازيهاي آسيايي نمايندگان ما در ورزش هاي پايه و پرمدال بايد همچنان تماشاگر باقي بمانند نمي دانيم، فقط اين نكته را گوشزد مي كنم تا هنگامي كه برنامه اساسي براي رشته  هاي ياد شده نداشته باشيم، ورزش ما هرگز  موفقيتي جدي را در مهم ترين رويدادهاي بين المللي به خود نخواهد ديد. فردا دير است، از همين امروز مي توان همانند بسياري از كشورهاي ديگر با زمان بندي مناسب و تلاش و توجه بازيهاي المپيك 2008 پكن، بازيهاي آسيايي 2010 و بازيهاي المپيك 2012 لندن را نشانه گرفت. آيندگان حتما ً اين حركت ارزشمند را فراموش نخواهند كرد و تاريخ از مديران فعلي ورزش به عنوان ناجيان بزرگ سازندگي در ورزش ايران به نيكي ياد خواهد كرد.