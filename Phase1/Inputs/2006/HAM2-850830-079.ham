معاون خدمات شهري شهرداري تهران اعلام كرد:
حذف درآمدزايي از سازمان زيباسازي با هدف تأمين آرامش بصري
گروه شهري- در گذشته شهر تهران به واسطه نصب بيلبوردهاي تبليغاتي مختلف چهره اي زشت و ناهمگون پيدا كرده بود اما سازمان زيبا سازي در اين دوره با هدف تأمين آرامش بصري، درآمد زايي را كنار گذاشته است.
به گزارش همشهري مسعود كرباسيان معاون خدمات شهري شهرداري تهران صبح ديروز در نخستين نمايشگاه دستاوردهاي سازمان زيباسازي شهرداري تهران كه در محل تالار آبي كاخ نياوران برگزار شده بود گفت: تمام شهروندان تهراني بايد نسبت به شهري كه در آن زندگي مي كنند احساس تعلق كرده و در اداره آن مشاركت كنند. وي در اين باره بهره مندي از توان هنرمندان و اساتيد دانشگاه را امري ضروري دانست كه بايد با سرعت و جديت پيگيري شود.
كرباسيان با اشاره به اجراي طرح جهادي 137 در 19 منطقه شهر تهران تاكنون، گفت: اين هفته طرح جهادي 137 در منطقه 3 اجرا خواهد شد و طي دو هفته آينده شاهد اجراي اين طرح در مناطق 8 و 22 نيز خواهيم بود. وي يكي از عمده ترين گلايه هاي مطروحه با سامانه 137 را مربوط به انباشتگي زباله در مناطق و ازدياد جانوران موذي اعلام كرد كه تا حدي چشمگيري كاهش يافته است.
كرباسيان با اشاره به فعاليت هاي حوزه خدمات شهري در راستاي افزايش تسهيلات رفاهي براي خانواده هاي تهراني در سطح پارك هاي شهر تهران گفت: تا چند ماه پيش خانواده هاي تهراني رغبت چنداني براي حضور در پارك ها نداشتند اما در حال حاضر با مناسب سازي فضاي پارك ها و استقرار مهدهاي كودك موقت و همچنين نصب تلويزيون هاي شهري در سطح پارك ها روزانه شاهد حضور چشمگير خانواده ها در سطح پارك ها هستيم.
وي با اشاره به عملكرد موفق سامانه 137 شهرداري به عنوان پل ارتباطي مردم با مديريت شهري گفت: در نخستين روزهاي راه اندازي اين سامانه در دي ماه سال گذشته روزانه 120 مورد پيام تلفني از سوي شهروندان در اين سامانه ثبت مي شد كه در حال حاضر اين آمار روزانه به 8 هزار پيام رسيده است.
به گفته كرباسيان رويكرد جدي شهرداري تهران حمايت از ورزش بانوان و ارائه تسهيلات لازم براي حضور بانوان تهراني در پاركهاي شهر تهران است لذا تا پايان امسال دو پارك ويژه بانوان با نام پارك مادر در سطح تهران احداث خواهد شد. همچنين در پارك نشاط، بخش ويژه اي به نام بهشت مادران به همين امر اختصاص يافته است و به تدريج در سطح ساير پاركهاي شهر هم تسري خواهد يافت. وي همچنين تجهيز سوله هاي بحران به مكان هايي براي ورزش بانوان در شرايط عادي را از ديگر اقدامات شهرداري براي كمك به حضور آسان و هرچه بيشتر بانوان در عرصه ورزش اعلام كرد.