سايه روشن
گاهي خوشي، گاهي غم پربيننده ترين فيلم آذر ماه



گروه ادب و هنر- فيلم هندي گاهي خوشي، گاهي غم پربيننده ترين فيلم هفته دوم آذر ماه شد. اين ميزان توجه مخاطب به يك فيلم  هندي را اگر كنار افزايش قابل توجه محصولات باليوود كه اين روزها وارد شبكه ويدئويي شده بگذاريم، به نتايج جالب توجهي مي توان رسيد. اينكه سنت ديدن فيلم هندي از دهه 40 شمسي تا به امروز همچنان و با وجود تغييراتي كه مي گويند با گذر زمان در سليقه مخاطب ايجاد شده، ميان خانواده هاي ايراني وجود دارد. مهر در خبري به بررسي گاهي خوشي، گاهي غم به عنوان پرمخاطب ترين فيلم پخش شده از تلويزيون در آذرماه پرداخته است.
فيلم سينمايي گاهي خوشي، گاهي غم محصول هندوستان با داشتن 8/21 درصد بيننده به عنوان پربيننده ترين فيلم هفته دوم آذرماه معرفي شد.
بر مبناي آخرين نظرسنجي مركز تحقيقات صدا و سيما از بينندگان، فيلم هاي گاهي خوشي، گاهي غم و فاز چهارم كه از شبكه تهران پخش شدند، به ترتيب با 8/21 و 5/14 درصد بيننده به عنوان پربيننده ترين فيلم هاي سينمايي هفته دوم آذرماه بودند. اين دو فيلم به ترتيب با 8/93 درصد و 4/95 درصد ميزان رضايت بينندگان سيما را كسب كردند.
فيلم سينمايي گاهي خوشي، گاهي غم محصول كشور هندوستان است كه سال2001 به كارگرداني ياش جوهر ساخته شده است. در اين فيلم بازيگراني چون آميتاب باچان، شاهرخ خان، كاجول، راني موكرجي، جايا باچان و هريتيك روشن به ايفاي نقش پرداخته  اند.
داستان اين فيلم حكايت زن و شوهري ثروتمند و بدون فرزند است. آنها بعد از مدتي تصميم مي گيرند بچه اي را به فرزندي بپذيرند، حتي براي درس خواندن او را رهسپار بهترين كالج اروپا مي كنند. فرزند آنها بعد از اتمام درس به هندوستان برمي گردد و عاشق دختري از يك خانواده متوسط مي شود، اما پدرش براي او دختر ثروتمندي را انتخاب مي كند. فيلم گاهي خوشي، گاهي غم هم در اكران داخل هند و هم در نمايش جهاني فيلم بسيار پرفروش شده بود.