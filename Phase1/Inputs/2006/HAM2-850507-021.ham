دريچه
فست فودهاو ابتلا به ديابت
سميه شرافتي- ديابت چهارمين علت مرگ ومير در بيشتر كشورهاي در حال توسعه است.
طبق برآورد فدراسيون بين المللي ديابت، تخمين زده مي شود كه در سال 2025 تعداد افراد ديابتي به 333 ميليون نفر برسد. با توجه به اين كه ديابت براي سلامتي جهانيان يك تهديد است، مي  توان گفت بالغ بر 3/6 درصد از جمعيت جهان با ديابت زندگي مي كنند. ديابت يك بيماري مزمن است كه وقتي لوزا لمعده انسولين توليد نمي كند يا وقتي بدن نمي تواند از انسولين توليد شده به طور مؤثر استفاده كند اتفاق مي افتد. توقف توليد انسولين يا استفاده نكردن از انسولين هر دو باعث افزايش گلوكز در خون مي شود. از جمله مواردي كه باعث افزايش احتمال ابتلا به ديابت مي شوند فست فودها هستند. رئيس انجمن ديابت ايران ضمن هشدار درباره تأثير فست فودها در ابتلا به ديابت گفت: غذاهاي آماده به علت اين كه حاوي مقدار زيادي چربي و مواد افزودني هستند حجم زيادي از كالري را به بدن وارد مي كنند كه منجر به چاقي و زمينه ساز ابتلا به ديابت مي شود.
دكتر اسدالله رجب افزود: اين غذاها همچنين به علت اين كه مقدار زيادي نمك دارند منجر به افزايش فشار خون مي شوند كه يكي از عوامل خطرساز ابتلا به ديابت است. وي گفت: امروز معيار و انگيزه تمايل افراد به غذا بر اساس نياز واقعي بدن نيست بلكه معيار انتخاب غذا را خوشمزه بودن آن مي دانند و از آنجايي كه فست فودها هم به علت مواد افزودني و نمك فراواني كه دارند خوشمزه ترند افراد تمايل بيشتري بر مصرف آنها دارند.رئيس انجمن ديابت، ايران با بيان اين كه حدود 20 درصد جمعيت كشور مبتلا به فشار خون هستند يادآور شد: فشار خون به عنوان يك عامل زمينه اي در ابتلا به ديابت همانند ديابت بيماري اي است كه درد ندارد و به همين خاطر بيشتر افراد از بيماري خود آگاهي ندارند و در بيشتر مواقع به صورت اتفاقي به بيماري خود پي مي برند.
دكتر رجب با اشاره به اين كه الگو هاي تغذيه اي غلط مهمترين علت افزايش ابتلا به ديابت است افزود: تغذيه ناصحيح، افزايش فشار خون و چربي بالا را به دنبال دارد كه اين عوامل از ريسك فاكتورهاي عمده ابتلا به ديابت به شمار مي روند. وي با اشاره به اين كه فرهنگ تغذيه رايج در مردم نياز به تغيير دارد افزود: بايد اين آگاهي ها به مردم داده شود كه نيازهاي تغذيه اي بدن شامل كربوهيدرات ها، پروتئين ها، چربي ها و ويتامين ها بر مقدار مورد نياز بدن و در فواصل منظم، بايد مورد استفاده قرار گيرد. دكتر رجب اضافه كرد: در انتخاب غذا نياز بدن در مقايسه با خوشمزه بودن غذا بايد در اولويت قرار گيرد و افراد غذاهاي خوشمزه و پركالري را بر صرف خوش طعم بودن آنها انتخاب نكنند.