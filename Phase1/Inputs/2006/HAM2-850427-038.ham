با مردم
تلفن  هاي بي مصرف!
حدود دو ماه است، آنتن تلفن هاي همراه اعتباري در شهرك شريعتي تهران قطع مي باشد و اين تلفن  ها در دست مردم، عملاً  به وسيله بي مصرفي تبديل شده اند.
ذوالفقار صفري
اين قفل چه زماني گشوده مي شود؟
قفل خريد و فروش مسكن در تهران در چه زماني گشوده خواهد شد. در آستانه ازدواج فرزندم خانه ام را به فروش گذاشته ام تا در ازاي آن دو خانه كوچك تر براي خودم و فرزندم خريداري كنم، اما قيمت پيشنهادي بنگاه ها بسيار نازل است.
در حالي كه اگر معاملات مسكن به طور طبيعي و نه كاذب فعال شود، چنين مشكلاتي نيز به آساني قابل حل خواهد بود.
خانم رحيمي - تهران
نقشه راهنما براي تونل رسالت
راه اندازي تونل رسالت را تبريك مي گويم، اي كاش نقشه راهنماي چگونگي استفاده از اين تونل و دسترسي به مسيرهاي مرتبط به آن هم چاپ شود تا شهروندان، با شناخت صحيح، به سراغ اين معبر بيايند.
آقاي اكبرزادگان- تهران
الوعده، وفا
چند سال پيش اعلام شده بود كه بخشي از سهام خودروسازي ها به عنوان جايزه به مردم اهدا گردد اما هنوز به اين وعده عمل نشده است.
آقاي صالحي- تهران
پيشنهاد براي كارت منزلت
كارت هاي منزلت كه به بازنشستگان تعلق گرفته آرام آرام جايش را در جامعه باز كرده است. در صورت امكان، اين كارت ها براي جانبازان هم، صادر شود.
آقاي شمسايي- تهران
چشم انداز پارك را بگشاييد
تماشاي چشم انداز پارك نشاط در محدوده ورودي بزرگراه رسالت- حقاني، براي كساني كه از اين مسير عبور مي كردند، بسيار زيبا و چشم نواز بود. نصب تابلوهاي نقاشي با مناظر طبيعي در اين مسير، در واقع چشم اندازهاي طبيعي را پوشانده است.
آيا بهتر نيست، اين تابلوها در فضاهاي بي درخت، نصب شود؟
آقاي سليماني- تهران
سهم سرانه ناچيز
در خبرها خواندم كه سهم سرانه آموزش و پرورش براي هر فرد 15 هزار تومان اعلام شده است، آيا با اين سهم سرانه، مدارس دولتي قادرند به حيات خود ادامه دهند، آن هم در شرايطي كه وضعيت مشاركت مردم در اداره كردن مدارس دولتي معلوم نيست.
آموزش و پرورش براي مملكت اهميت حياتي دارد و بايد بيش از اين مورد توجه مسئولان محترم باشد.
خانم رفيعي- تهران