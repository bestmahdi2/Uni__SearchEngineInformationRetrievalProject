طرح ساماندهي ابلاغ هاي قضايي بررسي مي شود
گروه اجتماعي - طرح ساماندهي ابلاغ هاي قضايي با هدف كاستن از سير تشريفاتي طولاني آن و ارسال از طريق نمابر، پست الكترونيكي بويژه براي شركتها، وكلا و كارشناسان در دست بررسي است كه اجرايي شدن آن تأثير بسزايي در تسريع دادرسي دارد.
بهرام بهرامي رئيس مركز پاسخگويي 129 قوه قضائيه ضمن اعلام اين مطلب گفت: تقويت مباني تئوريك و شناخت علمي حقوق شهروندان، ارتقاي دانش حقوقي آنان در راستاي تحكم عدالت، تربيت و آموزش كارآموزان مسلط به حقوق شهروندي، جلب مشاركت نهادهاي مرتبط داخلي و خارجي و تهيه برنامه هاي ملي و محلي پيشگيري از وقوع جرم همواره مورد توجه مركز 129 بوده و اين اهداف طي يك سال گذشته پيگيري شده است. به گزارش روابط عمومي قوه قضائيه رئيس مركز 129 با اشاره به اينكه خدمات الكترونيك داراي تنوع و گستردگي و هزينه است، بيان داشت: در اين بخش كارهاي مطالعاتي انجام شده كه بايد به مرحله اجرا درآيد، كه نيازمند بودجه مناسب است. وي در عين حال گفت: ابزارهاي سنتي بايد جاي خود را به ابزارهاي نوين دهد زيرا در غير اين صورت قضات و كارمندان بايد فشار كاري دوچندان را تحمل كنند. بهرامي فعاليتهاي انجام شده در بخش پاسخگويي را شامل 2 طرح مشاوره و ارتباط با مسوولان قضايي برشمرد و گفت: فاز نخست طرح مشاوره كه شامل تماس با مركز، طرح سوالات و دريافت پاسخ هم زمان از كارشناسان كه از قضات اساتيد دانشگاه و داراي تحصيلات عاليه حقوقي هستند، صورت مي گيرد و پس از وقت اداري از طريق تلفن گويا، سوال ها ضبط و در روز بعد پاسخ داده مي شود.