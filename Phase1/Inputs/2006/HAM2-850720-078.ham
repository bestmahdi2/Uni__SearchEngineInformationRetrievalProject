مديرعامل شركت تاكسيراني تهران اعلام كرد:
طرح جايگزيني تاكسي هاي فرسوده از هفته آينده
براي طرح جايگزيني تاكسي هاي فرسوده، 60 هزار تاكسي بالاي 15 سال سن شناسايي شد
گروه شهري- در راستاي اجراي تبصره 13 قانون بودجه سال 85 مبني بر نوسازي ناوگان تاكسيراني و طرح از رده خارج كردن خودروهاي فرسوده، 60 هزار تاكسي بالاي 15 سال سن شناسايي شد.
به گزارش خبرنگار ما حسن تيموري مديرعامل شركت تاكسيراني اعلام كرد از تاريخ 85/5/14 تاكنون بيش از 6 هزار و 251 تاكسي پلاك موقت و پلاك دايم ثبت نام كردند.
تيموري ادامه داد: آن دسته از تاكسي هايي كه در طرح نوسازي ثبت نام كرده اند و شماره ثبت نام آنها تا 1300 است به منظور استفاده از تسهيلات پيش بيني شده در طرح نوسازي حداكثر تا تاريخ 85/7/28 به واحد تبديل به احسن سازمان تاكسيراني مراجعه كنند.
به گفته تيموري تاكنون 47درصد از متقاضيان براي سمند 47درصدبراي پژو و 6درصد براي پرايد ثبت نام كردند. وي اظهار داشت: متقاضياني كه خواستار پرايد باشند مي توانند اين خودرو را با 2 ميليون تخفيف و تا سقف 5 ميليون تومان وام با سود 14درصد كه پرداخت 7درصد آن را دولت تقبل كرده است در اختيار گيرند. همچنين به متقاضيان پژو و سمند هم 3 ميليون تومان تخفيف و 5 ميليون تومان وام با همان سود تعلق خواهد گرفت.
تيموري خبر داد: ظرف يكي دو هفته آينده نخستين سري واگذاري خودروهاي سمند مدل el به تعداد 60-50 دستگاه آغاز خواهد شد.
وي درباره نحوه تعيين تكليف آن دسته از رانندگان متقاضي كه ماههاست عليرغم تحويل خودرو و انجام اقدامات لازم هنوز خودروي جديدشان را تحويل نگرفته اند گفت: تقاضاي اين گروه از تاكسيرانان مربوط به قبل از اجرايي شدن تبصره 13 قانون بودجه بود. با اين حال در جلسه اي كه با مسئولان وزارت كشور داشتيم مقرر شد اين دسته از افراد خارج از نوبت و سريعتر خودرويشان را دريافت نمايند.