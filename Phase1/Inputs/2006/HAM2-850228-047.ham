چالش انرژي هسته اي در مقابل چالش مواد مخدر
گروه اجتماعي- زهرا رفيعي: معاون رئيس جمهور در ستاد مبارزه با مواد مخدر در اولين همايش دبيران شوراهاي هماهنگي ضمن اشاره به جلسه اخير اين ستاد با مسئولان سازمان ملل گفت: در اين جلسه به آنها گفتيم اگر شما در ارتباط با انرژي هسته اي دنبال چالش هستيد ما هم در مورد مواد مخدر برايتان دنبال چالش هستيم.
فداحسين مالكي در جمع دبيران شوراهاي هماهنگي مبارزه با مواد مخدر گفت: سازمان ملل دو بحران مهم جهان را مسئله اعتياد و مواد مخدر و انرژي هسته اي دانسته است.
در مبارزه با مواد مخدر ما حرف هاي تازه اي براي گفتن داريم. علي رغم تلاش هاي دو دهه اخير در محافل بين المللي بايد اين بار متوقعانه عمل كرد. در يكي از جلساتي كه با معاون كوفي عنان داشتيم نقطه نظرات جديد خود را در به چالش كشاندن كشورهاي اروپايي به آنها منتقل كرديم.
وي با تأكيد بر اينكه وضعيت و شرايط كشورهاي اطراف ايران در بحث مواد مخدر قابل توجيه نيست، گفت: كشورهايي مانند آمريكا مي دانند كه ما از آنچه كه در افغانستان مي گذرد مطلعيم. هم اكنون ابتكار عمل نه در دست افغانستان است و نه حتي در دست حكومت هاي محلي؛ شرارت ها، ناامني ها و آدم ربايي ها در مرزهاي شرقي دال بر همين مسئله است.
فداحسين مالكي با اشاره به دو پيشنهاد ايران و روسيه به دولت افغانستان در مقابله با مواد مخدر گفت: پيشنهاد ايران مبني بر ايجاد كمربند امنيتي در مقابل پيشنهاد روسيه مبتني بر ايجاد كانال امنيتي مورد پذيرش دولت افغانستان قرار گرفته است. اين طرح كه هنوز نهايي نشده است ظرف يك ماه آينده به وزير مبارزه با مواد مخدر افغانستان ارائه خواهد شد.
قربانعلي دري نجف آبادي، دادستان كل كشور در حاشيه اين مراسم در مورد آخرين وضعيت پرونده تاسوكي گفت: بايد با همكاري دولت پاكستان براي دستگيري ريشه هاي فتنه اقدام كرد. جرياني در شرق كشور به مانند جريان زرقاوي مشغول فعاليت است. تحريك هاي بيگانه از اين جريانات حمايت مي كند. در شناسايي ها همه چيز مشخص است، اما براي دستگيري عناصر مهم زمان لازم است. برخي از اين افراد در ايران هستند و برخي در افغانستان. حجت الاسلام دري نجف آبادي در ادامه گفت: ميزان كشفيات اسلحه از سال 79 تا سال گذشته 10 برابر شده است. كشفيات مشروبات الكلي نيز به همين ميزان رشد داشته است.وي در پاسخ به اين سؤال كه بسياري از قاچاقچيان مواد مخدر پس از دستگيري از سوي قوه قضائيه آزاد مي شدند گفت: دستور اكيد رئيس قوه قضائيه اين است كه به هيچ وجه به قاچاقچيان اصلي مواد مخدر حتي مرخصي هم داده نشود البته امكان دارد در اين مورد غفلت صورت گرفته شده باشد.
وي در مورد سخنان دبيركل ستاد مبارزه با مواد مخدر مبني بر ايجاد چالش مواد مخدر براي كشورهاي غربي گفت: مسئله مواد مخدر را بايد با يك همكاري بين المللي جدي و نه به صورت تعارضي حل كرد. سازمان هاي بين المللي و كشورهاي غربي بدانند كه مواد مخدر براي آنها هم خطر است. نمي شود كه افغانستان در اشغال آنها باشد و بعد ما قرباني بدهيم! امكان دارد ايران با كشورهاي همسايه قرارداد ببندد كه ترانزيت مواد مخدر از مرزهاي ديگر و كشورهاي ديگر صورت بگيرد. از كشور ما ترانزيت نكنند بروند از هر جاي ديگري كه مي توانند اين كار را بكنند.
وي در جلسه شوراهاي هماهنگي مبارزه با مواد مخدر از بررسي برنامه جامع مبارزه با مواد مخدر در مجمع تشخيص مصلحت نظام شنبه هفته آينده خبر داد.
حجت الاسلام دري نجف آبادي با اشاره به حمايت هاي استكبارگران از مافياي مواد مخدر در دنيا گفت: ما آماده ايم در برابر آنها مقاومت كنيم. ما هنوز يادمان نرفته است كه چطور در ويتنام با آمريكايي ها برخورد شد. ما هنوز آماده ايم كه 20 سال لباس رزم بپوشيم و درس هميشگي به آمريكا بدهيم. ما مي توانيم دوباره كشورمان را بسازيم.
وي با بي خاصيت دانستن غالب نشست هاي سران كشورهاي اسلامي گفت: در اين نشست ها هيچ چيز مهمي مانند مبارزه با مواد مخدر و تروريست ها و... مورد بحث قرار نمي گيرد. مثلاً در شوراي همكاري هاي خليج فارس فقط در مورد مالكيت سه جزيره ايراني در حد شوخي گفت وگو مي شود. اگر آنها بخواهند اين روش را ادامه دهند ما هم مدارك زيادي براي ادعاي تملك به بخش هايي از كشورهاي آنها داريم.
دادستان كل كشور در مورد اقدامات مبارزه اي كشورهاي همسايه گفت: آنها مي گويند كه 2 هزار هكتار از زمين هاي زيركشت مواد درجه سه را منهدم كرده اند، اما مواد را با مقدار زياد ناخالصي قاچاق مي كنند و باعث مرگ مصرف كنندگان مي شوند. چطور مي توان پذيرفت آنها مسلمان باشند و اين كارها را بكنند؟
چطور به نام اسلام از اين راه درآمد كسب كنند و زكات هم بدهند بعد بگويند رزق حلال كسب مي كنند؟
وي با تأكيد بر اينكه مبارزه با مواد مخدر وظيفه همه گروه هاي سياسي و چپ و راست است، گفت: وزارت اطلاعات در بحث شناسايي باندهاي قاچاق مواد مخدر فعال عمل نكرده است. باندهاي اصلي را نمي توان بدون كار اطلاعاتي دستگير كرد والا بايد يك دستگاه اطلاعاتي موازي ايجاد كرد. اشرار زماني امير نفت بودند و حالا امير مواد مخدر. بايستي بدانيم از كجا گزيده مي شويم.
دادستان كل كشور گفت: نمره ما در مبارزه با مواد مخدر بيست نيست. بايد كاري كنيم هر خانه به پايگاهي براي مبارزه تبديل شود.