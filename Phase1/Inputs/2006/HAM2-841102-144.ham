بودجه كميته ملي المپيك افزايش يافت
خادم: منتظركسب نتايج خوب در دوحه هستيم
ايسنا: رئيس فراكسيون ورزش مجلس مي گويد: با توجه به بودجه قابل توجهي كه در اختيار كميته ملي المپيك قرار گرفته، انتظار مي رود نتايج بسيار خوبي در مسابقات آسيايي به دست آوريم.اميررضا خادم افزود: با توجه به پيگيري كه درمورد بودجه كميته ملي المپيك انجام شد بودجه اين بخش از 10 ميليارد تومان به 25 ميليارد تومان افزايش پيدا كرده است و در متمم بودجه سال 1384 نيز عدد قابل توجهي را براي اين كميته در نظر گرفته اند.وي افزود: با اين وجود به نظر مي رسد همان گونه كه مسئولان اين كميته در ارتباط با كمبود بودجه نگراني ها را به بدنه مردم انتقال مي كنند كه در مسابقات آسيايي نتيجه نمي گيريم، اكنون كه اين مبالغ به آنها اختصاص يافته، خوب است اعلام كنند، آنچه مي خواستند _ هم در سال 1384 و هم در سال 1385 _ تحقق پيدا كرده يا خير؟ خادم با تشكر از سازمان مديريت و برنامه ريزي و دولت در خصوص همكاري در راستاي افزايش بودجه كميته ملي المپيك، خاطرنشان كرد: دولت و سازمان مديريت رقم و عدد قابل توجهي را با توجه به كمبود بودجه ها به اين كميته اختصاص داد، لذا انتظار داريم در بازي هاي آسيايي به نتايج بسيار متفاوت با گذشته دست پيدا كنيم.