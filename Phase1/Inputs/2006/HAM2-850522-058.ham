آموزش عالي
خريداري مواد اوليه غذاي دانشجويان توسط دانشگاه ها در وزارت علوم بررسي مي شود
مهر:خريداري مواد اوليه غذاي دانشجويان توسط دانشگاه ها در وزارت علوم بررسي مي شود. حسن مسلمي نائيني، مديركل امور دانشجويان داخل وزارت علوم با بيان اين مطلب افزود: اگر حركتي بخواهد انجام شود بايد در كل صورت گيرد و هر قدمي كه برداشته مي شود بايد محكم باشد لذا نمي شود كه يك دانشگاه براساس اعتبار نقدي و دانشگاه ديگر با توزيع مواد اوليه يارانه اي چرخ خود را بگرداند.
وي اضافه كرد: دانشگاه ها زماني مي توانند متقاضي دريافت اعتبار نقدي جهت خريداري مستقيم مواد اوليه غذاي سلف دانشجويان باشند كه اين اعتبار يك مبلغ كافي باشد و با هزينه اندكي كه دانشجو مي پردازد بتوان سرويس بهتري را ارائه كرد لكن بعيد به نظر مي رسد كه دانشگاه ها بتوانند اين كار را با يارانه هاي محدود دولتي انجام دهند.مسلمي نائيني اظهار داشت: وزارت علوم در حال حاضر اجناس و مواد اوليه غذايي مورد نياز دانشگاه ها را به طور عمده از وزارت بازرگاني با قيمت هايي بسيار پايين دريافت مي كند كه اين كار توسط يك دانشگاه با توجه به محدوديت تعداد دانشجويان امكان پذير نيست.
توزيع مواد اوليه غذاي دانشجويان به دانشگاه ها يا اعطاي اعتبار نقدي به دانشگاه ها در راستاي خريداري مستقيم مواد اوليه توسط دانشگاه ها راهكارهايي است كه جهت پيشبرد امور سلف سرويس هاي دانشگاهي وجود دارد. وزارت علوم روي اين موارد مطالعه مي كند و بهترين راه را در پيش خواهد گرفت.
كنكور 86 با تغييرات جديد آيين نامه اي برگزار مي شود
ايسنا:معاون پارلماني و حقوقي وزارت علوم، تحقيقات و فناوري با بيان اينكه تلاش بر تصويب طرح ساماندهي نظام پذيرش دانشجو براي كنكور سال آينده است، گفت: كنكور 86 با تغييرات جديد آيين نامه اي برگزار مي شود.
حسيني با بيان اينكه فوريت طرح ساماندهي كنكور و نظام پذيرش دانشجو در مجلس تصويب شده است، اظهار كرد: اين طرح در اولين فرصت در كميسيون آموزش و تحقيقات مجلس مطرح مي شود و طي آن در شور اول، بيشتر كليات مورد بحث و بررسي قرار مي گيرد.
وي با بيان اينكه وزارت علوم، نمايندگان مجلس و سازمان پژوهش هاي مجلس هر كدام طرحي جداگانه در خصوص كنكور ارايه كرده اند، تصريح كرد: كليات طرح ساماندهي كنكور مورد توافق هر سه مرجع است و قرار بر اين است كه نكات قوت اين سه طرح با هم تلفيق شده و مبنا قرار بگيرد. وي ابراز اميدواري كرد كه اين طرح با چالش جدي روبه رو نشود و در اولين فرصت در صحن علني مجلس به تصويب برسد. وي با بيان اينكه تغييرات كنكور بايد تا اول مهرماه سال جاري تصويب و به اطلاع داوطلبان و آموزش و پرورش برسد، خاطر نشان كرد: كنكور 86 با تغييرات آيين نامه اي برگزار خواهد شد. حسيني افزود: پس از تصويب طرح ساماندهي نظام پذيرش دانشجو، آيين نامه اجرايي آن تدوين شده و در اختيار داوطلبان قرار مي گيرد، البته اين تغييرات به تدريج اعمال خواهد شد و طي آن سهم فعلي كنكور كاهش مي يابد.
حذف كنكور فعلا ميسر نيست
وي با بيان اينكه تنها در مسئله اجماع كنكور و برگزاري چندين مرتبه آن در سال ميان وزارت علوم و مجلس بحثهايي وجود دارد، تصريح كرد: البته برخي از افراد پيشنهاد حذف كنكور را ارائه كرده اند كه اين مسئله در حال حاضر امكانپذير نيست و حتي اگر تعداد داوطلب آموزش عالي با ظرفيت دانشگاه ها برابر شود نيز براي تعيين رشته و محل دانشگاه يك نوع رقابت وجود خواهد داشت، بنابراين حذف كنكور به طور كلي فعلا ميسر نيست.
معاون پارلماني وزير علوم در خاتمه با بيان اينكه با ارائه و تصويب اين طرح سرنوشت تعداد زيادي از جوانان تعيين مي شود، خاطرنشان كرد: به عنوان مثال امسال معدل سال سوم با تاثير مثبت در نمره كل داوطلب تاثير داشت، بنابراين با تصويب اين طرح و تغييرات آيين نامه اي شايد ساير سوابق تحصيلي داوطلب نيز در كنكور اعمال شود.