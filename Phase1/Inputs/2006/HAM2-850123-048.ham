برنامه تأسيس چهار تالار منطقه اي بورس كشاورزي
گروه بورس: مسئولان بورس كشاورزي در آخرين روزهاي حيات اين سازمان، در گفت وگو با رسانه هاي مختلف به تشريح تحول پيش رو در قالب قانون جديد پرداخته اند؛ به طوري كه دبيركل بورس كشاورزي روز گذشته از راه اندازي دو تالار منطقه اي در دو استان اصفهان و گلستان طي ماه هاي آينده با مجوز شوراي بورس خبر داد.
احمد كبيري در گفت وگو با خبرگزاري مهر گفت: دو تالار اصفهان و گلستان طي ماه هاي آينده به بهره برداري مي رسد و مراحل مقدماتي افتتاح دو تالار در حال طي شدن است. همچنين دو استان خراسان و فارس آمادگي لازم را براي افتتاح تالار دارند كه با كسب مجوز از شوراي بورس تالارهايي هم در اين مناطق افتتاح مي شود.
كبيري ادامه داد: هدف اوليه از ايجاد تالارهاي منطقه اي ايجاد تسهيلات جهت دسترسي سريع مشتريان و خريداران به بازار است.با افتتاح تالارهاي منطقه اي بسياري از مشكلات خريداران و مشتريان اصلاح مي شود. وي گفت: ارزش كالاهاي دادوستد شده طي سال نخست بيش از 400 ميليارد ريال بوده ولي با توجه به خرد بودن بازار محصولات كشاورزي اين رقم، رقم ناچيزي است. در مجموع عملكرد بورس كالاي كشاورزي طي يك ساله نخست مثبت ارزيابي مي شود. در اين مدت حجم معاملات در سال 84 نسبت به سال پيش از آن 20 درصد رشد يافته، كالاي كشاورزي آمادگي لازم را جهت هدفمند كردن يارانه ها دارد و بورس مي تواند از نوسانات ناشي از هدفمند كردن يارانه ها جلوگيري كند.وي اجراي قانون جديد بازار سرمايه را موجب رونق بورس دانست و افزود: با اجرايي شدن قانون جديد بازار سرمايه بسياري از مشكلات ساختاري بورس اصلاح مي شود.
عرضه پنبه تضميني
از سوي ديگر يك مقام مسئول بورس كشاورزي گفت: بورس كالاي كشاورزي آمادگي ورود كل پنبه تضميني خريداري شده توسط سازمان تعاون روستايي كشور را دارد.
عباس بنازاده، مدير امور بازاريابي و كارگزاران بورس كالاي كشاورزي در گفت وگو با ايانا ضمن اعلام اين مطلب افزود: قرار بود كل پنبه تضميني خريداري شده توسط سازمان تعاون روستايي كشور در بورس عرضه شود ولي تاكنون هيچ دعوتي از اين سازمان براي ورود پنبه به بورس ارائه نشده است.
وي با اشاره به آغاز برداشت محصولات زراعي در ابتداي سال جاري افزود: برداشت گندم از پنجم فروردين ماه در استان خوزستان آغاز شده است و از 15 روز ديگر نيز برداشت جو در كشور آغاز مي شود كه پيش بيني مي شود، با برداشت اين محصولات شاهد رونق معاملات بورس كشاورزي نيز باشيم.
عباس بنازاده با ذكر اين مطلب كه معاملات طي هفته اول سال جاري نسبت به سال گذشته از افزايش نسبي برخوردار بوده است افزود: در پايان سال گذشته به دليل شيوع آنفلوآنزاي مرغي، عرضه و تقاضاي نهادهاي طيور در بورس به شدت كاهش يافت كه اميدواريم امسال نسبت به سال گذشته شاهد عرضه و تقاضاي مناسب تري در بورس باشيم.
مدير امور بازاريابي بورس با اعلام اين مطلب كه كلزا از محصولات با اهميت در بورس است، افزود: به زودي برداشت كلزا نيز در كشور آغاز مي شود كه پيش بيني مي شود حجم عرضه و تقاضاي اين محصول استراتژيك در بورس نيز افزايش قابل توجهي پيدا كند.