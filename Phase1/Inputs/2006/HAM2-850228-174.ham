كودكان طلاق و تعبيرهاي نادرست
طلاق در لغت به معني جدايي است و چون همواره تداعي كننده جدايي همسران، از هم پاشيدگي خانواده و وضعيت بحراني كودكان است، واژه اي است كه با ويژگي هاي منفي و دفع كننده از آن ياد مي شود. اما آسيب شناسي طلاق از منظر جامعه شناسي و روانشناسي گوياي اين واقعيت است كه جدايي، گاهي اجتناب ناپذير و حتي پايان بخش يك دوره از بحران زندگي مشترك و رهايي كودكان از آينده اي تيره و نافرجام است. به عنوان مثال وقتي پدري دچار اعتياد به مواد مخدر مي شود و تمامي كوشش  ها و دوندگي ها براي نجات او راه به جايي نمي برد و حضورش در خانواده  همچون كانوني عفوني، سلامتي و نشاط ديگر اعضاي اين كانون را به مخاطره مي افكند، راه چاره جدايي است.
بسياري از مادران متعهد،  توانستند پس از جدايي از همسر معتاد و ناسازگارشان، فرزندانشان را تربيت كنند. درست است كه بودن پدر به عنوان ركن مهم خانواده موجب رشد طبيعي و بالندگي كودكان و موفقيت و نشاط آنها در زندگي مي شود، اما در شرايط بحراني و زماني كه حضور يك پدر معتاد خطر گرويدن كودكان به اين عارضه خانمانسوز را تشديد مي كند، جدايي، عين رهايي است و هنگامي كه مادري به هر دليل سلامت اخلاق و منش انساني را از دست بدهد و زندگي و سلامتي جسمي و رواني خانواده تهديد شود، پدر پس از آزمودن همه راه ها و راهكارها، چاره اي جز جدايي ندارد. بنابر اين، به همه بچه هايي كه به دلايل فوق نعمت بودن پدر و يا مادر در خانواده را از دست مي دهند، نمي توان به ديدي منفي نگريست و در عين دلسوزي ابراز نگراني كرد كه اين كودكان بزهكار بار مي آيند. به همين سياق در بررسي كودكان به اصطلاح طلاق، بايد جانب احتياط را رعايت كرد و همه را به يك چوب نراند. متأسفانه گاهي در برنامه هاي صدا و سيما شاهد اظهاراتي از سوي كارشناسان در مورد كودكان طلاق هستيم كه با واقعيت وفق نمي كند. چون نمي توان اين قبيل كودكان را پيشاپيش و در يك داوري غلط در ورطه بزهكاري، خلاف و ولگردي ديد بايد انگيزه هاي طلاق و وضعيت كودكاني را كه پدر و مادرشان از هم جدا شده اند، بازشناخت و به تفكيك درباره اين مسئله سخن گفت. چرا كه طلاق گاهي حكم نيشتر بر دمل چركين را دارد.
محمد ايوب