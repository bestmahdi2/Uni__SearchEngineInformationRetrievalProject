861 مركز محله اي پيشگيري از اعتياد در كشور فعال است
ايرنا: معاون امور فرهنگي و پيشگيري سازمان بهزيستي كشور اعلام كرد:861مركز محله اي پيشگيري از اعتياد در كشور فعال است.
محمود ميرزماني، افزود: فعاليت مراكز محله اي پيشگيري از اعتياد كه توسط ساكنان محله اداره مي شود، نقش بسزايي در پيشگيري از اعتياد و كاهش تعداد معتادان دارد.
وي اظهار داشت: از اين تعداد560،مركز به صورت سرپايي و26مركز نيز با بستري كردن، در زمينه پيشگيري از اعتياد فعاليت مي كنند.
ميرزماني گفت: همچنين125 مركز مشاوره ژنتيك و 290مركز مشاوره روانشناختي به صورت حضوري در كشور فعال است و در51شهر نيز مشاوران از طريق خط 148به عموم مشاوره تلفني ارائه مي كنند.
وي تصريح كرد: به رغم موفقيت طرح مشاوره تلفني، به دليل بالابودن ميزان تماس ها و كمبود امكانات براي پاسخگويي، فقط براي 11درصد از تماس ها مشاوره انجام مي شود.
معاون امور فرهنگي و پيشگيري سازمان بهزيستي كشور گفت: ارائه خدمات پيشگيري در سال گذشته نسبت به سال 83حدود 40درصد رشد داشته است.
ميرزماني يادآور شد: پيشگيري از معلوليت ها با توسعه كمي و كيفي مراكز مشاوره ژنتيك، پيشگيري از آسيب هاي اجتماعي به صورت زيربنايي و با ارتقاي سطح آموزش مهارت هاي اجتماعي و توسعه برنامه هاي پيشگيري از اعتياد در مراكز آموزشي و محيط هاي كاري از مهم ترين برنامه هاي اين سازمان است.
وي با بيان اينكه اعتباراتي كه به برنامه هاي فرهنگي و پيشگيري سازمان بهزيستي اختصاص مي يابد كافي نيست، افزود: براي تحقق و توسعه برنامه ها همه نهادهايي كه با بهزيستي در ارتباط هستند بايد علاوه بر مشاركت در تامين هزينه ها، انجام بخشي از فعاليت ها را نيز بر عهده بگيرند.