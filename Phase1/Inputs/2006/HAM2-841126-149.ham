سفير فرانسه در تهران به وزارت خارجه احضار شد
ايرنا: برناردو پوليتي سفير فرانسه در تهران در واكنش به چاپ مجدد تصاوير موهن و اسائه ادب به ساحت مقدس پيامبر اكرم(ص)در برخي از نشريات فرانسوي، روز سه شنبه به وزارت امور خارجه جمهوري اسلامي ايران فراخوانده شد.در اين فراخواني محمود بيات رئيس اداره دوم اروپاي غربي وزارت امور خارجه، مراتب اعتراض شديد جمهوري اسلامي ايران نسبت به چاپ مجدد تصاوير موهن در فرانسه را به سفير اين كشور در تهران ابلاغ كرد.
رئيس اداره دوم اروپاي غربي وزارت امور خارجه با تأكيد بر ضرورت احترام به ارزشها و اصول مذهبي مسلمانان، از سفير فرانسه  در تهران خواست تا نگراني و اعتراض مقام ها و مردم ايران درخصوص چاپ مجدد كاريكاتورهاي موهن را به مسئولين فرانسه منعكس كند.
سفير فرانسه در تهران نيز ضمن اشاره به مواضع مقام هاي فرانسه درخصوص ضرورت احترام به ارزشهاي مذهبي مردم جهان، اين اقدام را از سوي نشريات فرانسوي بدون رضايت دولت فرانسه ذكر كرد و راه جلوگيري از آن را از طريق دستگاه قضايي فرانسه ميسر دانست.