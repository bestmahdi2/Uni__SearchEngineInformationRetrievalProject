50 درصد شكايت از پزشكان با تفاهم حل و فصل مي شود
فارس: معاون انتظامي سازمان نظام پزشكي كشور اعلام كرد: حدود 50 درصد شكايتهاي مردم از پزشكان در دادسراهاي انتظامي پزشكي با حضور شاكي و پزشك به تفاهم ختم مي شود يا اصلا نوع شكايت بي مورد است و نيازي به پيگيريهاي بعدي ندارد.
غلامحسين نيك نژاد، در حاشيه نخستين همايش انتظامي  پزشكي كشور كه با حضور اعضاي هيأتهاي انتظامي پزشكي سراسر كشور در تالار شهيد غرضي، بيمارستان ميلاد برگزار شد، در جمع خبرنگاران افزود: به طور كلي شش گروه مي توانند در صورت قصور پزشك شكايت كنند، اول خود بيمار يا صاحبان دم وي شامل، والدين، همسر و خواهر يا برادر، دوم وزارت بهداشت و دانشگاههاي علوم پزشكي و خدمات درماني، سوم دستگاه قضايي و سازمانهاي مرتبط مانند تامين اجتماعي و بيمه خدمات درماني، چهارم، اعضاي هيأت مديره هاي نظام پزشكي، پنجم اعضاي هيأت انتظامي پزشكي در تمام سطوح و ششم دادسراهاي انتظامي پزشكي در صورتي كه تخلف مشهود باشد.