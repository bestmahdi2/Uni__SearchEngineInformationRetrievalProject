3 نفر در عراق به آنفلوآنزاي مرغي مبتلا شده اند
گروه اجتماعي - سازمان جهاني بهداشت اعلام كرد: ابتلاي يك پسر بچه سه ساله عراقي در بغداد به نوع خفيف بيماري آنفلوآنزاي مرغي در ماه مارس گذشته كه از آن جان سالم بدر برد، تاييد شده و به اين ترتيب اولين مورد ابتلاي انساني به اين بيماري در پايتخت عراق مشاهده و تاييد شد.
سازمان جهاني بهداشت در بيانيه اي در اين باره آورده است: وزارت بهداشت عراق در بازبيني اطلاعات گذشته تاييد كرده كه تا كنون سه مورد ابتلاي انساني به ويروس h5n1 آنفلوآنزاي مرغي در اين كشور اتفاق افتاده است. مقامات عراقي در ماه مارس اعلام كردند كه ويروس h5n1 در پرندگان و مرغ هاي بغداد مشاهده شد، اما تا آن زمان هيچ نمونه ابتلاي انساني به اين بيماري در پايتخت جنگ زده عراق ديده نشده بود.
يك دختر نوجوان عراقي و عموي وي هر دو در ماه ژانويه در استان سليمانيه واقع در شمال اين كشور در اثر ابتلا به آنفلوآنزاي مرغي جان خود را از دست دادند و اين دو نفر اولين قربانيان انساني اين بيماري در عراق بودند.
از سوي ديگر سازمان جهاني بهداشت و وزارت بهداشت اندونزي بر سر پذيرفتن استانداردهاي تشخيص بيماري آنفلوآنزاي مرغي با هم اختلاف نظر دارند. با وجودي كه وزارت بهداشت اندونزي نام دو نفر ديگر را به عنوان قربانيان جديد اين بيماري البته تحت تعريف جديد سازمان جهاني بهداشت از آنفلوآنزاي مرغي تاييد كرده است، اما هنوز اين وزارتخانه در مورد پذيرفتن استاندارد جديد در زمينه مقابله با ويروس قاتل اين بيماري مردد است. براساس دستورالعمل هاي جديد سازمان جهاني بهداشت، افرادي كه دچار مشكلات تنفسي شديد در بخش تحتاني دستگاه تنفس همراه با تب، سرفه، تنگي نفس و دشواري در تنفس باشند، قربانيان احتمالي آنفلوآنزاي مرغي در نظر گرفته مي شوند.
اما در مقابل وزارت بهداشت اندونزي بروز علائم شديد بيماري در بخش فوقاني دستگاه تنفسي را نشانه اصلي ابتلا به آنفلوآنزاي مرغي مي داند.
در صورتي كه تعريف جديد اين بيماري كه مربوط به سازمان جهاني بهداشت است پذيرفته شود در نتيجه دو قرباني جديد به فهرست قربانيان قبلي اين بيماري در اندونزي افزوده خواهد شد، اما هنوز اين دو سازمان در اين مورد به توافق نرسيده اند.
علاوه بر اينها دولت آمريكا  55‎/1 ميليون دلار براي اجراي يك پروژه جديد به منظور مقابله با آنفلوآنزاي مرغي در ويتنام و لائوس به اين دو كشور اعطا مي كند.