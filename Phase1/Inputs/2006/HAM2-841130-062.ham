شرايط معافيت حق بيمه كارفرما يان اعلام شد
فارس: كليه كارفرمايان كارگاه هاي خصوصي و تعاوني داير موضوع ماده 4 قانون كار يا كارگاه هاي داراي مجوز از مراجع رسمي كشور، پس از اعلام نياز به ادارات كل كار و امور اجتماعي و نيز پس از كسب تاييديه استخدام نيروي كار جديد، مي توانند از معافيت حق بيمه سهم كارفرما بابت نيروي كار جديد برخوردار شوند.
سازمان تامين اجتماعي با صدور دستورالعملي نحوه اجراي ماده 103 قانون برنامه چهارم توسعه را به واحدهاي اجرايي خود ابلاغ كرد كه بر اساس آن ، اين معافيت، منوط به ارايه صورت مزد و حقوق كليه كاركنان كارگاه به شعب تامين اجتماعي در مهلت قانوني مقرر خواهد بود.
بر اين اساس مبناي تعيين تعداد نيروي كار فعال در كارگاه هاي داير و نيروي كار جديد جذب شده، تعداد بيمه شدگان آنها براساس صورت مزد و حقوق ارسالي به سازمان تامين اجتماعي در اسفندماه سال 1383 خواهد بود و درخصوص كارگاه هايي كه از سال 1384 به بعد و طي سال هاي برنامه چهارم داير مي شوند، نيروي كار جديد نسبت به مازاد افراد شاغل به تعداد نفرات مندرج در مجوز فعاليت يا اولين بازرسي بيمه اي از كارگاه، تعيين مي شود.
در اين دستورالعمل تاكيد شده است در صورتيكه نيروي كار جديد جايگزين نيروهاي اخراجي، مستعفي يا ترك كار كرده شود، مشمول استفاده از تخفيف حق بيمه سهم كارفرما نخواهد بود.
همچنين اگر به طريقي محرز شود كه نيروي كار جديد معرفي شده از طريق ادارات كار و امور اجتماعي در واحد مورد نظر فعاليت نداشته يا در زمان استفاده از تخفيف حق بيمه، اشتغال به كار نداشته است، كارگاه براي هميشه از اين تسهيلات محروم مي شود.
كارگاه هاي پيمانكاري مشمول اين تسهيلات نيستند و چنانچه به هر دليل تعداد بيمه شدگان كارگاه نسبت به اسفند 1383 يا آخرين بازرسي سال 1383 كاهش يابد و فرد يا افرادي كه به عنوان نيروي كار جديد معرفي شده اند، از صورت مزد ارسالي كارفرما حذف شوند، كارگاه از شمول معافيت سهم كارفرما بابت نيروي كار جديد به كار گرفته شده، خارج مي شود.
دوام برخورداري كارفرمايان كارگاه هايي كه در طول برنامه سوم نيروي كار جديد جذب كرده و مشمول تسهيلات ماده 49 شده اند، منوط به اعلام نظر سازمان مديريت و برنامه ريزي كشور و تعيين نحوه تامين بار مالي ناشي از آن است.