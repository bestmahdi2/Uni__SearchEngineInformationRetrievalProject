نگاه امروز
مديريت پيش از بحران
فريبرز بيات
پنجم دي ماه سومين سالگرد زلزله بم است. يكي از مرگبارترين زلزله ها در تاريخ معاصر ايران كه بيش از 40 هزار نفر كشته و نزديك به همين تعداد مجروح برجاي گذاشت، 60 هزار واحد مسكوني را ويران كرد و 5/1 ميليارد دلار خسارت به بار آورد.
وقوع چنين زلزله مهيب و ويرانگري و نيز اين كه ايران يكي از كشورهاي زلزله خيز جهان است كه هر چند سال يك بار زلزله اي مرگبار در آن رخ مي دهد، تاكنون بايد درس هاي بسياري به ما آموخته باشد. نخستين و مهم ترين درس اين است كه مديريت بحران هاي طبيعي چون زلزله قبل از وقوع بحران آغاز مي شود و اگر مي شنويم و مي بينيم كه مشابه زلزله بم در ژاپن اتفاق مي افتد اما تلفات آن از انگشتان يك دست تجاوز نمي كند و خسارات به مراتب كمتري به بار مي آورد دقيقاً به دليل مديريت پيش از بحران است. در واقع اگر بحران را مجموعه شرايطي بدانيم كه روال معمول و متداول كار و فعاليت، زندگي، سلامت و ارتباطات را به يكباره تغيير مي دهد، مديريت موفق چنين شرايط بحراني نيازمند تدارك تدابير قبلي است. پيش بيني و پيشگيري اولين مرحله مواجهه با يك بحران است. شناخت سيكل و فرايند بحران ها، نقاط حساس، شدت و ضعف حادثه احتمالي، تجارب ساير كشورها و نيز علائم و نشانه هاي احتمالي و... از جمله اقدامات و تدابيري است كه دستگاه هاي مسئول مي بايست مدت ها قبل از وقوع بحران ها آغاز و به شكل منظم و منسجم پيگيري كنند. به تعبير ديگرمديريت دانايي نخستين گام براي مقابله با بحران است و آن هم فقط پيش از وقوع بحران امكان پذير است، چرا كه در شرايط بحراني دسترسي به اطلاعات، آمار و ارقام به شدت كاهش مي يابد و اصولاً يكي از پيامدهاي بحران در هم ريختگي اطلاعات و ارتباطات است.
چنانچه در زلزله بم امكان دقيقي براي دسترسي به ابتدايي ترين آمارها  چون ميزان جمعيت شهر وجود نداشت، جمعيت بم پيش از زلزله بين 80 تا 100 هزار نفر اعلام مي شد اما در هنگام وقوع زلزله و پس از آن به 130 تا 150 هزار نفر رسيد، اين در حالي بود كه براساس آمارهاي رسمي بيش از 40 هزار نفر در اثر وقوع زلزله جان باختند!دومين مرحله در مديريت پيش از بحران برنامه ريزي و آموزش است. مديريت دانايي زمينه انجام اين مرحله است. بدون داشتن اطلاعات پايه در مورد بحران و بستر اجتماعي آن هر نوع برنامه ريزي و آموزش غيرممكن است. در اين مرحله با توجه به نوع بحران مورد انتظار، شدت و ضعف و آثار و نتايج احتمالي آن از يك سو مي توان ذهنيت اجتماعي و افكار عمومي را با آموزش و تمرين يا مانور آماده مقابله كرد و از سوي ديگر دستگاه ها و نهادهاي مسئول با توجه به سناريوهاي خوشبينانه و بدبينانه اي كه از قبل براي بحران مورد انتظار نوشته شده مي توانند امكانات و نيروهاي خود را بسيج و سازماندهي كنند تا دچار غافلگيري، اقدامات نسنجيده و شتابزده و موازي كاري  نشوند.
تجربه مديريت زلزله بم مملو از اقدامات نسنجيده، بي سازماني و موازي كاري از مرحله اعلام خبر وقوع زلزله تا امداد و نجات مجروحان، كمك رساني، اسكان و بازسازي است.
بخش عمده  اين بي برنامگي و اقدامات غلط و نسنجيده محصول فقدان داده ها و اطلاعات دقيق و نيز عدم آمادگي ذهني و عملي براي تصميم گيري و برنامه ريزي است.
آخرين مرحله در مديريت بحران كه پس از وقوع حادثه انجام مي شود هدايت و كنترل است.
متأسفانه تصوير موجود از مديريت بحران در جامعه، تنها ناظر به اين مرحله است و از آنجا كه به مراحل قبلي كمتر توجه شده است عليرغم تلاش و كوشش بسيار طاقت فرسا نتايج مورد انتظار براي مهار و كنترل بحران نيز به دست نمي آيد. طولاني شدن مدت زمان امداد و نجات، فقدان شناخت و اطلاعات درست در مورد روش هاي نجات مصدومان و نيز انجام اقدامات خودسرانه شمار تلفات را فوق العاده افزايش مي دهد، نبودآمار و اطلاعات دقيق  از جمعيت، امكان كمك رساني دقيق و منظم را سلب و موجبات نارضايتي و اعتراض زلزله زدگان را فراهم مي كند، بي توجهي به الگوهاي زيست بومي و اعمال روش هاي متمركز و از بالا در اسكان و بازسازي و به مشاركت نگرفتن ساكنان محلي به كندي بازسازي و نيز عدم استقبال و رويگرداني مردم از اماكن مسكوني جديد مي انجامد و...
خلاصه آن كه تجربه زلزله بم بسيار گران به دست آمده است اميد است با درس گرفتن از اين تجربه مديريت را پيش از بحران آغاز كنيم.