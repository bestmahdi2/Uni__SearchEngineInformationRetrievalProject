محبت و احترام
بخش بيست و نهم
پيامبر اكرم(ص)به قدري به اصحاب خود علاقه داشتند كه اگر سه روز يكي از آنها را نمي ديدند، از حال وي جويا مي شدند، اگر در مسافرت بود، در حقش دعا مي كردند و اگر در خانه اش بود، به ديدارش مي رفتند و اگر اطلاع مي دادند كه مريض است، به عيادتش تشريف مي بردند.
رفتار پيامبر(ص)با مردم به قدري محبت آميز بود كه مردم ايشان را براي خود پدري مهربان و دلسوز مي دانستند و در دشواريها و مشكلات به او پناه مي بردند. اشتباهات اشخاص را روشن ساخته، روي زخمهاي دروني آنها مرهم مي گذاشتند، ولي عيوب و نقصهاي مردم را تجسس نمي كردند و همواره با دلي پاك و زلال با مردم معاشرت مي نمودند، به اصحاب خويش مي فرمودند: بديهاي يكديگر را پيش من بازگو نكنيد، زيرا دوست دارم با دلي پاك و خالي از كدورت با شما معاشرت داشته باشم.
هر كس به خانه آن حضرت مي رفت، به او احترام مي كردند تا آنجا كه گاهي رداي خود را زير او پهن مي نمودند و يا او را بر تشك خود مي نشانيدند و هرگز پاي خود را بين اصحاب دراز نمي كردند و از حضور ايشان بلند نمي شدند تا وقتي كه خود آنان بلند شوند. وقتي با مردم مي نشستند، سعي مي كردند تا آنجا كه از حد تجاوز نشود، با آنها هماهنگ شوند.
اگر درباره آخرت حرف مي زدند با آنان همراهي مي نمودند و اگر درباره خوردني و آشاميدني، و امور دنيا سخن مي گفتند، براي اظهار مهرباني با آنان هم سخن مي شدند. گاهي در حضور پيامبر(ص)شعر مي خواندند، يا از گذشته يكديگر سخن مي گفتند و مي خنديدند. در همه اينها حضرت آنان را منع نمي فرمود، مگر از حرام. رسول اكرم(ص)اگر به چيزي رغبت و ميل نداشتند، تغافل مي فرمودند و بي ميلي خود را در قيافه نشان نمي دادند. از اين رو اگر اشخاصي بدان مايل بودند، از پيشنهاد آن مأيوس نبودند.
رسول اكرم(ص)نهايت دقت را در معاشرت به كار مي بردند تا حق احترام و بزرگداشت احدي ضايع نشود و مسلمين را مكلف كرده بودند كه وظيفه اخلاقي تكريم و احترام را قولا و عملا نسبت به همه مردم رعايت كنند، ولو غير مسلمان باشد. به طوري كه در يكي از غزوات پيغمبر گرامي در لشگرگاه خود مشغول نماز بود. چند نفر مسلمان از جلو جايگاه پيغمبر عبور مي كردند. لحظه اي توقف نمودند و از اصحاب آن حضرت كه در حضور ايشان بودند، احوال پيغمبر را پرسيدند و درباره ايشان دعا و ثنا گفتند، و عذر خواستند از اين كه عجله داريم وگرنه توقف مي كرديم تا رسول خدا از نماز فارغ شود. به آن حضرت ابلاغ سلام نمودند و راه خود را پيش گرفتند و رفتند.
پس از نماز، پيغمبر اكرم غضب آلوده، روي از قبله گرداندند و فرمودند: عجب است، جمعي در مقابل شما توقف مي كنند و از من پرسش مي نمايند و سلام مي رسانند، شما به احترام آنان قيام نمي كنيد و از ايشان پذيرائي نمي نمائيد. سپس از جعفر طيار سخن گفته و مراتب كرامت نفس و ادب و احترام او را در مقابل ديگران خاطرنشان كردند.