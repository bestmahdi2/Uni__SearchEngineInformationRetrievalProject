رشد 56 درصدي بورس فلزات در سال 85
فارس: در هشت ماه اول فعاليت بورس فلزات تهران در سال جاري 3ميليون و 827 هزار و 990تن انواع فولاد، آلومينيوم، مس، كنستانتره فلزات گرانبها و روي به ارزش 25 تريليون و 700ميليارد ريال داد و ستد شد.
به گزارش اطلاع رساني بورس فلزات تهران، آمار معاملات انجام شده در هشت ماه اول سال جاري نسبت به مدت مشابه سال قبل از لحاظ ارزش 56  درصد و از نظر وزن نيز 8 درصد افزايش نشان مي دهد.
اين گزارش حاكي است: در دوره مورد بررسي، جمعا 3ميليون و 706 هزار و 60 ريال انواع محصولات فولادي به ارزش 19تريليون و 37 ميليارد ريال معامله شد كه از لحاظ وزن و ارزش، به ترتيب 8/96 و 74  درصد از كل بازار را در اين دوره به خود اختصاص داده و در جايگاه اول قرار داشته است و نسبت به هشت ماه اول سال گذشته از لحاظ وزن و ارزش به ترتيب 7 و 41 درصد رشد داشته است.
در گروه محصولات مسي نيز جمعاً 60 هزار و 520 تن انواع مس به ارزش 4تريليون و 219ميليارد ريال دادوستد شد كه از نظر وزن و ارزش، به ترتيب 6/1 و 4/16 درصد از كل بازار را دربرگرفته و در جايگاه دوم اين بازار قرار گرفته است. ضمنا ميزان معاملات محصولات مسي در دوره مذكور نسبت به مدت مشابه سال قبل از نظر وزن و ارزش، به ترتيب 1 و 101 درصد رشد داشته است.
بر اساس اين گزارش، پس از فولاد و مس، محصولات آلومينيومي قرار داشته كه جمعا با معامله 56هزار و 920 تن به ارزش يك تريليون و 585ميليارد ريال از لحاظ وزن و ارزش به ترتيب 5/1 و 2/6 درصد از كل معاملات بورس را به خود اختصاص داده است.
ميزان معاملات محصولات آلومينيومي  در هشت ماه امسال از لحاظ وزن و ارزش به ترتيب با 30 و 100 درصد رشد نسبت به دوره مشابه درسال قبل روبه رو شده است. در گروه روي نيز جمعا 840تن شمش روي به ارزش 29ميليون ريال دادوستد شد كه از لحاظ وزن و ارزش، به ترتيب  3 صدم و 11صدم  درصد از كل معاملات بورس را در دوره مذكور شامل شده است.