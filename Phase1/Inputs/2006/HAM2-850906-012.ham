آغاز به كار واحد شكايات مردمي در بورس
گروه بورس- رييس سازمان بورس و اوراق بهادار از تشكيل واحد شكايات مردمي در اداره حقوقي اين سازمان خبر داد.
علي صالح آبادي، رييس سازمان بورس و اوراق بهادار در گفت وگو با همشهري با اعلام اين خبر افزود: از اين پس سهامداران مي توانند شكايت ها و مشكلات خود را در اين واحد مطرح كنند.
بورس تحت نفوذ كسي نيست
صالح آبادي، در پاسخ به برخي حرف و حديث ها كه آيا انتخاب مديرعامل شركت بورس بر اساس نفوذ شخص خاصي صورت گرفته است، گفت: هيات مديره شركت بورس، علي رحماني را با آزادي كامل انتخاب كرده و بررسي هاي ما نشان مي دهد، وي كاملاً شخص مستقلي است و هيچ نوع وابستگي به شخص يا گروه خاصي ندارد.وي افزود: بورس به هيچ عنوان زير نفوذ شخص خاصي نيست. ما نيز به عنوان مقام ناظر وظيفه خودمان مي دانيم كه حق و حقوق سهامداران را پي گيري و رعايت كنيم. وي تاكيد كرد: صيانت از حقوق سهامداران اولين اولويت سازمان بورس است.
عرضه سهام دولتي
رييس سازمان بورس و اوراق بهادار در خصوص عرضه سهام شركت صنايع مس ايران، فولاد مباركه و مپنا گفت: سهامداران مپنا هيچ تمايلي به عرضه سهام ندارند و در اين زمينه هيچ برنامه اي وجود ندارد، اما در مورد عرضه شركت فولاد مباركه مذاكرات سازمان بورس، مقامات ذي ربط در خصوص ميزان عرضه اوليه سهام اين شركت ادامه دارد.
وي تصريح كرد: بورس معتقد است، حداقل 5 درصد سهام فولاد مباركه بايد به صورت آزاد در بازار عرضه شود، اما طرف مقابل معتقد است تنها يك درصد سهام واگذار شود.
صالح آبادي در خصوص واگذاري سهام شركت صنايع مس ايران گفت: قرار بود سهام شركت صنايع مس ايران بر روي تابلوي بورس درج شود، اما در آخرين دقايق شركت از انجام افزايش سرمايه  اي معادل 580 ميليارد تومان خبر داد.
وي تاكيد كرد: در صورت جلسه مجمع شركت صنايع مس محل تامين افزايش سرمايه مشخص نبود در نتيجه سازمان صورت جلسه را بازگرداند،  بنابراين ابتدا بايد افزايش سرمايه اين شركت ثبت شود و پس از آن عرضه سهام اين شركت صورت پذيرد.
عرضه سهام گسترش ايران خودرو
وي در ادامه از عرضه سهام شركت گسترش سرمايه گذاري ايران خودرو در بورس تهران خبر داد و گفت: به زودي سهام شركت گسترش سرمايه گذاري ايران خودرو در بورس عرضه مي شود و در حال حاضر بايد قيمت سهام اين شركت تعيين شود.وي در خصوص زمان واگذاري سهام شركت گسترش سرمايه گذاري ايران خودرو گفت: در حال حاضر مقدمات كار در حال انجام است و بورس بسيار علاقه مند است سهام اين شركت ها هرچه زودتر واگذار شوند.
تابلوي چهارم
رئيس سازمان بورس و اوراق بهادار درخصوص اضافه شدن شركت هاي جديد به تابلوي چهارم گفت: سهام برخي شركت ها كه بيش از 10 سال سهامشان در بورس داد و ستد نشده، در اين تابلو ثبت شده، اما اين شركت ها حتي يك سهم نيز عرضه نكرده اند، اين شركت ها را به تابلوي چهارم منتقل خواهيم كرد. وي افزود: اگر اين شركت ها در تابلوي چهارم نيز هيچ عرضه اي نداشته باشند از بورس حذف خواهند شد.