انتخابات رياست جمهوري در برزيل
موقعيت متزلزل لولا
همشهري آنلاين - مردم برزيل امروز يكشنبه براي انتخاب رئيس جمهوري جديد پاي صندوق هاي رأي مي روند اما موقعيت متزلزل لولا رئيس جمهور كنوني، ابهامات زيادي را پيرامون نتايج انتخابات دامن زده است.
اين ابهامات به ويژه پس از شركت نكردن رئيس جمهوري در مناظرات انتخاباتي و اتهام فساد مالي به عنوان مشاور ويژه دولت، بيش از پيش نمود پيدا كرده است.
به گونه اي كه اين مسايل ترديد ها را درباره به دور دوم كشيده شدن انتخابات بيشتر كرده است.اين در شرايطي است كه مهلت تبليغات انتخاباتي روز پنجشنبه پايان يافته و اكنون كانديدا ها تنها مي توانند در پاره اي از اقدامات انتخاباتي نظير پخش كاتالوگ هاي تبليغي شركت كنند.
اين دقيقاً همان كاري است كه ايناسيو لولا داسيلوا قصد انجام آن را دارد.
او در واقع مي خواهد در مراسم تحويل كاغذ هاي انتخاباتي در برابر دروازه هاي ورودي كارخانه هاي مرسدس بنز و فورد در سائوبرناردو، شهركي صنعتي واقع در نزديكي سائو پائولو، حضور يابد.
اين مكان جايي است كه لولا در دهه 70 ميلادي از آنجا وارد سنديكا هاي كارگري شد و پس از آن به دنياي سياست پا گذاشت.
او جمعه شب 28 سپتامبر نيز آخرين ميتينگ سياسي خودرا در محل اين شهرك برگزار كرد.
حضور لولا در شهرك سائو برناردو باعث شد تا از او به عنوان بزرگترين غايب در مناظره  تلويزيوني  روز جمعه 28 سپتامبر ياد شود.اما در اين برنامه رقباي رئيس جمهوري ژرالدو الكمين از حزب سوسيال دموكرات برزيل، هلويسا هلنا از حزب سوسياليسم و آزادي و كريستووام بواركه از حزب دموكراتيك كارگران، حضور يافته بودند.
اما رئيس جمهوري ميتينگ را به مناظره ترجيح داده بود، امري كه باعث شد، ساير كانديدا ها در غياب لولا حملات خود را متوجه وي كنند.
اين مسئله سياستمداران و رسانه ها را كه در انتظار مواجهه سياسي رئيس جمهوري بودند را مايوس و سرخورده كرد.
بسياري از مقاله نويسان برزيلي اين اقدام را در كاهش آراي رئيس جمهوري در روز انتخابات بي تاثير ندانسته اند.
البته آنها پيش بيني نكرده اند غيبت رئيس جمهوري تا چه حد در انتخابات به ضرر وي تمام خواهد شد.
از سوي ديگر نمي توان ميزان صدمات سياسي را كه مسئله خريد اسناد جعلي عليه مخالفان، متوجه رئيس جمهوري كرده برآورد كرد.اين اسناد از سوي افراد مرتبط با حزب حاكم كارگران خريداري شده بودند.
الكمين از كانديدا هاي انتخاباتي، در اين باره ادعا كرد: لولا با نرفتن به مناظره نشان داد كه نمي تواند از خود رفتاري دموكراتيك بروز دهد.
او در واقع به نفع ساير كانديدا ها عمل كرد و اين مسئله به وي در هنگام انتخابات صدمات جبران ناپذيري وارد خواهد كرد.
حضور نيافتن رئيس جمهوري در مناظره انتخاباتي و بحران اسناد همزمان با كاهش فاصله لولا با ساير كانديدا   ها همراه بوده كه اين مسايل آينده سياسي رئيس جمهوري در آستانه انتخابات را در معرض خطر قرار داده است.
اين مسايل همچنين احتمال به دور دوم كشانده شدن انتخابات را افزايش داده است.