سودآورترين سهام بورس در 20 روز اول سال 85
گروه بورس ـ سپيده بهكام: معادن بافق، پلي اكريل، فرآوري مواد معدني، پيام و كالسيمين سودآورترين سهام بورس طي 20 روز گذشته لقب گرفتند.
به گزارش «همشهري» در اين مدت قيمت هر سهم معادن بافق 17 درصد، پلي اكريل 14 درصد، فرآوري مواد معدني 13 درصد و پيام 11 درصد رشد را تجربه كرد. سهام كالسيمين نيز در مدت ياد شده با 3/10 درصد افزايش مواجه بود.از سوي ديگر گزارش هاي منتشر شده حاكي است: در بيست روز اخير بيشترين حجم تقاضا معطوف به سهام بانك پارسيان و پس از آن به ترتيب سايپا، ايران خودرو، كربن ايران و تراكتور سازي بوده است.
در اين مدت 3 هزار و 18 نفر در مراجعات خود به كارگزاري ها؛ درخواست خريد 39 ميليون سهم پارسيان را به ارزش 62 ميليارد ريال داشته اند. يك هزار و 668 نفر هم در مجموع در مدت ياد شده براي خريد 14 ميليون سهم در شركت بزرگ خودروسازي سايپا و ايران خودرو به ارزش كل 49 ميليارد ريال دستور خريد صادر كردند. بر اين اساس با توجه به اين كه طي 20 روز ياد شده تعداد كل خريداران سهام 11 هزار و 600 نفر برآورد شده اند، نيمي از مراجعه كنندگان كارگزاري ها برگه هاي دستور خريد را براي سهام بانك پارسيان،  سايپا و ايران خودرو پر كرده اند.
در جريان دادوستدهاي 20 روز اخير در بورس تهران بيشترين حجم معاملات مربوط به بازارگرداني سهام سرمايه گذاري غدير بوده است. در اين مدت كارگزاران بازارگردان 371 ميليون سهم اين شركت را بازارگرداني كردند.
ايران خودرو ديزل،  بانك پارسيان، سايپا و ايران خودرو 4 شركت ديگري هستند كه پس از سرمايه گذاري غدير در مدت ياد شده بيشترين حجم معاملات را به خود اختصاص دادند. در اين مدت از مجموع 567 ميليون سهم معامله شده، 97 ميليون مربوط به ايران خودرو ديزل، 39 ميليون مربوط به بانك پارسيان، 5/8 ميليون سايپا و 2/5 ميليون مربوط به معاملات ايران خودرو بوده است.
بنابراين گزارش سرمايه گذاري غدير در 20 روز مورد گزارش بيشترين حجم ريالي معاملات را از آن خود كرده است. در اين مدت ارزش معاملات صورت گرفته بر روي سهام اين شركت يك هزار و 515 ميليارد ريال برآورد شده است.
طي اين مدت ارزش كل معاملات انجام شده در بورس تهران دو هزار و 121 ميليارد ريال بوده كه از اين ميزان 342 ميليارد ريال مربوط به معاملات ايران خودرو ديزل، 62 ميليارد ريال مربوط به معاملات بانك پارسيان، 34 ميليارد ريال مربوط به دادوستدهاي سايپا و 16 ميليارد ريال نيز مربوط به خريد و فروش هاي صورت گرفته بر روي سهام فرآوري مواد مصرفي بوده است.