جهان سلامت
براساس گزارش سازمان جهاني بهداشتتهديد آنفلوانزاي پرندگان هنوز جدي است
گروه سلامت- سيد محمد ابوترابي: با شروع فصل سرما شيوع بيماري هاي تنفسي بيشتر مي شود. ولي براي آنفلوانزاي پرندگان كه هم در تابستان مردم دنيا را گرفتار كرده و هم در زمستان، چه فرقي مي كند.
با همه اين اوصاف، خبر تكراري شيوع آنفلوانزاي پرندگان هنوز هم جدي است. با اينكه ويروس آنفلوانزاي پرندگان در 3 قاره دنيا منتشر شده و اصطلاحاً هر جايي كه بتواند پا مي گذارد ولي هنوز علاقه ويژه اي به مردم اندونزي دارد.
حدود اواسط سال جاري ميلادي بود كه اندونزي در آمار مرگ و مير ناشي از ابتلا به آنفلوانزاي پرندگان، گوي سبقت را از ويتنام ربود.
در حال حاضر هم اندونزي با 55 قرباني آنفلوانزاي پرندگان، بدون رقيب، بيشترين آمار مرگ و مير ناشي از اين بيماري را در جهان دارد.
البته هنوز ركورد بيشترين تعداد مبتلايان به اين بيماري در دست ويتنام است. چون در ويتنام تا كنون 93 بيمار به آنفلوانزاي پرندگان مبتلا شده اند، ولي 72 نفر اندونزيايي تا به حال به اين بيماري مبتلا شده اند.
اين اصلاً خبر خوبي به نفع مردم اندونزي نيست. چون تنها نتيجه اي كه مي توان از آن گرفت اين است كه قدرت كشندگي ويروس آنفلوانزاي پرندگان موجود در اندونزي خيلي بيشتر است.
ويروس آنفلوانزاي پرندگان اندونزيايي اواسط امسال يك شاهكار ديگر هم كرد و آن اينكه از انسان به انسان منتقل شد.
پيش از آن دانشمندان مي گفتند كه اگر اين ويروس دچار جهش ژنتيكي شود و بتواند از انسان به انسان منتقل شود مي تواند باعث ايجاد يك همه گيري آنفلوانزاي پرندگان در جهان شود. چون پيش از آن تنها راه انتقال اين بيماري از پرنده آلوده به انسان بود.
اواسط سال 2006، 11 نفر از يك خانواده اندونزيايي بر اثر ابتلا به اين بيماري جان خود را از دست دادند كه تعدادي از آنها با انتقال ويروس h51 از ساير اعضاي خانواده دچار بيماري آنفلوانزاي پرندگان شده بودند.
البته پس از اين واقعه، بازرسان سازمان بهداشت جهاني اعلام كردند كه جهش ژنتيكي ويروس عامل مرگ اين 11 نفر، در حدي نبوده كه بتواند باعث همه گيري جهاني شود. اين حرف وقتي ثابت شد و خيال همه راحت شد كه بعد از آن هيچ مورد انتقال انسان به انساني يافت نشد.
دو زن 67 و 27 ساله و يك پسر بچه 11 ساله اي هم كه اخيراً به خاطر ابتلا به اين بيماري جان خود را از دست داده اند، در اثر تماس با لاشه پرندگان مبتلا به آنفلوانزاي پرندگان دچار اين بيماري شده بودند.
گزارش جهاني
از عدم كنترل آنفلوانزاي پرندگان در اندونزي كه بگذريم، با وجودي كه ركورد بيشترين موارد ابتلا به آنفلوانزاي پرندگان براي ويتنام ثبت شده، ولي بهترين كنترل آنفلوانزاي پرندگان را در جهان، ويتنام داشته است چراكه از ابتداي سال 2006 تا كنون هيچ مورد جديدي از آنفلوانزاي پرندگان در اين كشور ثبت نشده است. همين موضوع باعث شده تا مسئولان سازمان جهاني بهداشت براي كسب تجارب و اطلاعات مسئولان بهداشتي ويتنام با اين كشور همكاري گسترده اي را شروع كنند.
با وجودي كه آنفلوانزاي پرندگان به آنفلوانزاي آسيايي هم مشهور است، اما اين ويروس، امسال، به ساير قاره هاي جهان هم علاقمند شده و تا كنون به قاره اروپا و آفريقا هم گسترش يافته است. در اين بين آدربايجان، با 8 بيمار و 5 قرباني، تركيه با 12 بيمار و 4 قرباني، مصر با 15 بيمار و 7 قرباني و جيبوتي با يك بيمار گرفتار آنفلوانزاي پرندگان شده اند.
بد نيست بدانيد در كل آنفلوانزاي پرندگان از زمان شيوعش در سال 2003 تا كنون باعث بيماري 256 نفر و مرگ 152 نفر شده است. فكر مي كنيد آمار قربانيان اين بيماري سرانجام به چه رقمي برسد؟