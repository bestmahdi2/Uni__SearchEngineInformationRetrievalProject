نگاه
بايد بياموزيم
گروه اجتماعي - اولين مورد حضور hiv خيلي پيشتر از اينها و در سال 1365 شناسايي شد. مورد يك كودك مبتلا به هموفيلي بود كه از راه انتقال خون hiv را دريافت كرده بود. سال 1371 نيز اولين مورد ابتلا در اثر تزريق مواد مخدر گزارش شد و سه سال بعد اعتياد تزريقي به عنوان شايع ترين راه انتقال ايدز معرفي گشت.
ولي دوران رشد اوليه ايدز به سال 75 برمي گردد كه تعداد مبتلايان از 29 نفر به 261 نفر رسيد كه اگرچه افزايش چنداني نبود ولي باعث شد كه نام اين بيماري به عنوان يك هشدار ثبت شود. اگرچه از همان ابتدا نيز جمعي با ناباوري و جمعي با وحشت به اين هشدار مي نگريستند.
اما آيا ايدز با همان شتاب قبلي گسترش مي يابد يا سرعت رشد آن تغيير كرده است. نمي توان در اين مورد به طور قطعي اظهار نظر كرد. برخي از نوسان هايي كه در آمارها ديده مي شود مربوط به دقت نظام مراقبت است كه چگونه وارد گروه هاي پرخطر شده است. ما توانسته ايم روي سرعت رشد تأثير بگذاريم ولي نه اين كه جلوي رشد را بگيريم. با اين وجود بر اساس تأييديه سازمان جهاني بهداشت در منطقه مديترانه و آفريقاي شمالي، ايران بهترين تجربه را در بحث كاهش آسيب  تزريقي داشته است. همين طور موفق ترين كشور در منطقه است كه بيشترين كار را در مورد زندانيان انجام داده. مي دانيد كه درمان ايدز در ايران رايگان است.
مي توان گفت تمام جمعيت جوان مي دانند كه ايدز درمان ندارد و از راه تماس جنسي و خوني منتقل مي شود. ولي اين آگاهي بايد در الگوي رفتاري هم لحاظ شود. در همه گيري بيماريها بحثي داريم به نام انكار به اين معني كه شخص در معرض خطر تصور مي كند بيماري به سراغ او نخواهد آمد و باور نمي كند كه او نيز مانند تمام انسانهاي ديگر يك هدف محسوب مي شود. همين بي احتياطي او را بيمار خواهد كرد. در فضاهاي عادي مي دانيم كه تماس جنسي با افراد مشكوك خطر دارد ولي وقتي فردي در اين موقعيت قرار گرفت و مانع انتقال بيماري شد پيشگيري به عمل آمده است. اگر دانستن باعث احتياط كردن شد مي توان ايدز را مهار كرد ولي در غير اين صورت در كمتر از يك دهه آينده جمعيت عمومي ما در معرض اين خطر قرار خواهد گرفت. نشانه هايي از اميدواري هم ديده مي شود.