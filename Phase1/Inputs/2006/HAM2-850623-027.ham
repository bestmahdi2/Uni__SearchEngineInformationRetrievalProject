به بهانه نمايش فيلم اسپايدرمن 2 از تلويزيون
اسپايدرمن يا سرويس رايگان پيتزا؟!
سعيد مستغاثي- تاريخ سينما خصوصا در بخش تجاري خود، دنباله سازي را تحت عنوان سريال سينمايي به خاطر دارد، آن زمان كه هنوز تلويزيون به ميدان سرگرمي ها راه نيافته بود اخبار تصويري به شكل فيلم هاي كوتاه و پيش پرده، قبل از نمايش فيلم اصلي، اكران مي شد و برخي داستان هاي جذاب و پرمخاطب هم به صورت چند قسمتي و سريال روي پرده سينماها مي رفتند مانند: تارزان، صاعقه، شزم، شاهين، بلاي جان جاسوسان و... بسيار مورد استقبال قرار مي گرفتند.
اختراع و همه گير شدن تلويزيون تقريبا سريال سازي در سينما را از رونق انداخت به طوري كه تا دهه هاي 80 و 90 كمتر به اين گونه فيلم ها برمي خوريم. پخش فيلم داستان بشري(ماساكي كوباياشي)در 2 قسمت به دليل طولاني بودن آن(مانند آنچه اخيرا بر سر بيل را بكش آمد)در دهه 60 يا ساخته شدن قسمت دوم پدرخوانده  در سال 1974 از معدود دنباله سازي هاي سينما طي دهه هاي 50 تا 80 است.
شايد بتوان گفت دوران جديد دنباله سازي و سريال سازي از همان ابتداي دهه 80 ميلادي با قسمت دوم جنگ هاي ستاره اي تحت عنوان امپراطوري ضربه مي زند و قسمت دوم راكي و رمبو و... آغاز گرديد و سپس به سفرهاي ستاره اي و بيگانه كشيده شد.
در اين ميان فيلم هاي حادثه اي و علمي تخيلي و بعد فيلم وحشت اولين اهداف دنباله سازي ها بودند، امثال طالع نحس و جن گير و اسكنرز و... كه به تدريج فيلم هاي كمدي نيز به آنها اضافه شدند: اسلحه برهنه، هات شات، پليس بورلي هيلز، بازگشت به آينده، كروكوديل دندي و...
اما آنچه كه از برآيند اين دنباله سازي ها نتيجه گرفته مي شود برخلاف دهه هاي اوليه كه مقصد بيشتر سرگرم نمودن مخاطب بود، در اين دوران، سودجويي مالي و سرهم بندي سينمايي مقصود نهايي به نظر مي رسيد، چنانچه اغلب اين دنباله سازي ها از كمترين ارزش هاي سينمايي و حتي تجاري برخوردار نبودند.
با اين توضيح كه فرضاً سريال شدن آثاري مثل: هري پاتر يا ارباب حلقه ها را نمي توان در جرگه دنباله سازي قرار داد(چرا كه از ابتدا 3 يا چند قسمتي بودن آنها مشخص است)اما در سال هاي اخير توليد قسمت هاي دوم و سوم فيلم ها اغلب حالت نخ نما شده و حتي تهوع آوري يافته، كه نه تنها جذابيت هاي قليل بخش هاي اول خود را دارا نيستند بلكه موجب تخريب ذهني نقاط جذاب آنها نيز مي گردند كه از نمونه هاي بارز آن مي توان به پسران بد 2، تند و سرسام آور 2، جيپرز كريپرز2، قانونا بلوند2، پاي آمريكايي 2، شرك 2، و همين اسپايدرمن2 اشاره كرد.
اسپايدرمن كه از يك كميك استريپ قديمي مي آيد در فيلم اول خود توانسته بود نظراتي را در عالم سينما(حداقل بخاطر سام ريمي هم كه شده بود)جلب نمايد، اما اسپايدرمن2 چندان شباهتي به آن اسپايدرمن شجاع و از جان گذشته و دشمن بزهكاري و آدم هاي خلاف ندارد.
خودش در ابتداي فيلم مي گويد كه از سويي به عنوان اسپايدرمن هنوز منجي انسان هاي مورد تعدي قرار گرفته است و از سوي ديگر تحت نام پيتر پاركر، با يك شغل معمولي روزگار مي گذراند، اما ناگهان مي بينيم كه جناب پيتر پاركر در حال رساندن جعبه هاي پيتزا به مشتري(به دليل تاخير ناخواسته)ناگهان اسپايدرمن مي شود و با پرواز به وسيله تارهاي عنكبوتي اش، پيتزا را به محل مورد درخواست مشتري، مي رساند!(اگر چه باز هم دير!!)يعني ديگر هيچ تعدي و تجاوزي در سطح شهر نيست و رساندن به موقع پيتزا به مشتري خود يك نوع منجي انسان ها بودن است؟!!
متاسفانه اين جناب اسپايدرمن برخلاف هل بوي كه عنصر اف.بي.آي مي شود و به طريق رسمي و قانوني به مجازات خلافكاران مي پردازد، به تنهايي و به طور اتفاقي گاهي خدمت حضرات دزد و جنايت كار مي رسد. كه آن هم وقتي از پيتزا فروشي اخراج مي گردد و از عكاسي روزنامه هم چندان ارضاء نمي شود، فراموشش مي شود.
تقريبا اواسط فيلم است كه مي بينيم آقاي اسپايدرمن از فرط بيكاري، علاف خيابان هاست و بعد هم كه رابطه اش با دوستش، مري جين به هم مي خورد كه اصلا ديپرس شده و مانند تينكربل پيترپن، پرواز و در اينجا تار تنيدن هم از يادش مي رود و لباس هاي عنكبوتي خود را نيز به آشغالداني پرت مي كند.تازه به نظر مي آيد، اين هم ذره اي از توانايي وي نمي كاهد، چرا كه اگر چه نمي تواند بقول داوود سريال پاورچين تار در وركند، اما در آن صحنه  آتش سوزي به راحتي تا طبقه چهارم ساختمان در حال سوختن مي رود و بچه اي را نجات مي دهد، بدون آنكه خم به ابرو بياورد!( پس اصلا ايشان از چه رو اسپايدرمن مي شود؟!!)و اين تناقض آنجا توي ذوق تماشاگر مي زند كه روزنامه ها مي نويسند بدون اسپايدرمن جنحه و جنايت 75 درصد افزايش يافته! پس اف.بي.آي و پليس يعني كشك؟!!
بدمن فيلم يعني دكتر اكتاويا(با بازي نسبتا خوب آلفرد مولينا)با دست هاي متعدد آهني اش نيز چندان مانند گامبلين سبز قسمت اول خبيث و مهار نشدني نيست، چنانچه به راحتي با نصايح اسپايدرمن سر به راه شده و خود را فداي بشريت مي كند(در اينجا يك بر صفر بازي را از اسپايدرمن مي برد).در اواخر فيلم هم تقريبا ديگر فقط خواجه حافظ شيرازي است كه نمي داند اسپايدرمن همان پيتر پاركر است(معلوم نيست كه چرا باز هم آن ماسك را بر صورت مي زند؟!)از جمع مسافران آن قطار شهري گرفته تا هري آزبرن و مري جين اسميت و دكتر اكتاويا و... پس ديگر اصل جذابيت اين گونه كميك استريپ ها چه مي شود؟! نگاه كنيد بت من حتي در ضعيف ترين قسمت خود(با بازي جرج كلوني)كه با رابين همراه شده و عليه آن مرد يخي مي جنگيد، فقط در نزد پيشخدمت قديمي اش شناخته شده بود و حتي نامزدش نمي دانست وي بروس وين است يا در مورد زورو و امثال آن هم به همين ترتيب هويت واقعي قهرمان ماسك دار پنهان مي ماند و همين نقطه جذابيت قصه است.شايد براي قسمت سوم اسپايدرمن  كه گفته مي شود از همين حالا سام ريمي مشغول امورش گرديده و قرار است در سال 2007 به اكران عمومي درآيد، اصلا پيتر پاركر موسسه اي به نام اسپايدرمن بوجود آورد كه در كنار اف.بي.آي و پليس به امور امنيت شهر بپردازد!
اما سكانس ما قبل آخر فيلم هم(آنجا كه مري جين مراسم عروسي اش را ترك مي كند و به سراغ پيتر مي رود)آبكي و سانتيمانتال تر از بقيه فيلم از آب درآمده، خصوصا وقتي كه در اوج صحبت هاي رمانتيك پيتر و مري، ناگهان صداي آژير پليس مي آيد و گويي آلرت براي اسپايدرمن به صدا درآمده كه حتي مري هم با مسرت و رضايت وي را راهي ماموريت خطيرش مي گرداند!
ديگر بازگذاردن انتهاي فيلم هاي سينماي امروز هاليوود هم تق اش درآمده، چرا كه معلوم است بايد منتظر دنباله سازي اش باشيم، و برخي اين مفتوح ماندن ها بسيار بلاهت آميز جلوه مي كند، في المثل در فيلم مجازات گر كه فرانك كسل عليرغم به مجازات رساندن همه عوامل قتل زن و فرزندش، لباس مجازات گري را از تن به در نمي آورد و در مقابل درخواست دوستش، قصد خود را مبني بر مجازات همه متعديان اعلام مي دارد! البته از اين هاليووديان همه كاري برمي آيد(ياد مش قاسم بخير!)دنيا را چه ديدي شايد سال آينده مردي روي آتش 2 هم ساخته شد و متوجه شديم دنزل واشنگتن عليرغم دست و پا بسته بودن، همه انتقام گيرندگانش در آن اتومبيل را به قتل رسانده است.