درمانگاه
پيشگيري و درمان عقب ماندگي
سميه شرافتي‎/ قسمت دوم - حتماً شنيده ايد كه پيشگيري بهتر از درمان است. اين مطلب در مورد بيماري هاي رواني از جمله عقب ماندگي نيز صادق است. مصون كردن شخص در مقابل يك بيماري خرج چنداني ندارد در حالي كه ابتلا به همان بيماري صرف نظر از هزينه گزاف درمان، مستلزم بستري شدن، از كارماندن و تحمل عوارض متعددي است كه بيماري مزبور ممكن است ايجاد كند.
در بحث پيشگيري به سه روش آن اشاره مي كنيم:
پيشگيري اوليه: در اين روش سعي مي شود از بروز بيماري به طور كامل پيشگيري شود كه بهترين نمونه آن واكسيناسيون است.(علاج واقعه قبل از وقوع).
در مورد عقب مانده ها نيز اين روش قابل اجرا است. آزمايش آمنيوسنتيزس در هفته هاي 14 تا16حاملگي جهت بررسي هاي كروموزومي و شيميايي، آزمايش نمونه برداري از جفت در هفته هاي 8 تا10ماهگي، سونوگرافي، جلوگيري از ازدواج هاي درون فاميلي و هم خون ها، جلوگيري از ازدواج هاي زودرس يا خيلي بالا، مشاوره ژنتيكي در خانواده هايي كه كودك عقب مانده با اختلالات ارثي دارند همگي جزو اين پيشگيري محسوب مي شوند. بالا بردن سطح اجتماعي و اقتصادي خانواده با اشاره به اين نكته كه عقب ماندگي در خانواده هاي فقير بيشتر است، جزو پيشگيري اوليه محسوب مي شود.
پيشگيري ثانويه
در اين روش سعي مي شود با روش تشخيص زودرس بيماري و اجراي درمان صحيح از بروز بيماري يا شدت آن كاست. آزمايش ادرار و خون كودكان، آزمايش هاي لازم از نظر غدد مترشحه داخلي، درمان فوري و پيگيري ضربه هاي مغزي و بيماري هاي عفوني همگي جزو اقدامات اين پيشگيري هستند. در پيشگيري نوع سوم نيز سعي مي شود بيمار مبتلا طوري تحت درمان قرار گيرد تا بتواند به زندگي عادي و روزمره خود ادامه دهد و به عبارت ديگر از معلوليت و مرگ بيمار جلوگيري مي شود. در بازتواني يا توانبخشي همانطور كه از اسمش پيدا است به بيمار اجازه داده مي شود تا بتواند به كار و حرفه خود برگردد و از يك زندگي عادي برخوردار باشد.
در مورد عقب مانده ها اين درمان موقعي اجرا مي شود كه وضع و نوع توانايي هاي كودك تشخيص داده شده است و بر حسب اينكه كودك جزء كدام دسته قرار مي گيرد، نسبت به درمان و تعليم و تربيت او اقدام مي شود. چون عقب مانده ها ممكن است ناهنجاري هاي عضوي نيز داشته باشند لذا در توانبخشي سعي مي شود نسبت به ترميم آنها اقدام شود تا محدوديت هاي حسي و حركتي مانع پيشرفت كودك نگردد.