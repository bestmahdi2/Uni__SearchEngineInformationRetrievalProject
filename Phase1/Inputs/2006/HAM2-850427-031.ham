با توجه به محدوديت  تخت هاي ويژه ccu و icu در بيمارستان ها
بستري غيرضروري بيماران نظارت جدي تر را مي طلبد
عكسگلناز بهشتي
گروه اجتماعي- مريم غفاري: رفع محدوديت تخت هاي ويژه icuو ccuدر بخش دولتي و بستري غيرضروري بيماران در برخي بيمارستان هاي خصوصي نظارت جدي تري را از سوي وزارت بهداشت مي طلبد.
به گزارش همشهري، عضو كميسيون بهداشت و درمان مجلس با بيان اينكه وزارت بهداشت بايد نظارت خود بر بيمارستان هاي خصوصي را افزايش دهد، گفت: تعرفه هاي پزشكي در بيمارستان هاي خصوصي 6 تا 10 برابر هزينه هاست، چون سرمايه گذاري در بيمارستان هاي خصوصي بيشتر است و در برخي از اين مراكز، براي دريافت هزينه بيشتر، به بستري غيرضروري بيماران اقدام مي كنند. بيژن شهبازخاني اظهار داشت: با وجود هزينه هاي زياد در بيمارستان هاي خصوصي، مردم به دليل بهتر بودن كيفيت خدمات در آنها نسبت به مراكز دولتي، ترجيح مي دهند در اين بيمارستان ها بستري و درمان  شوند.
به گفته وي، تعرفه ها در بخش دولتي واقعي نيست بنابراين بر خدمات ارائه شده در اين مراكز نيز تأثير منفي مي گذارد.
وي افزود: در بيمارستان هاي خصوصي مردم تنها بهداشت، سرويس و خدمات هتلينگ بيمارستان را مي بينند، در صورتي كه بايد بر خدمات درماني اين بيمارستان ها نظارت بيشتري  شود تا عمل هاي جراحي انجام شده و بستري شدن بيماران در بخش هاي ويژه نظير آي سي يو، واقعي باشد.
وي تصريح كرد: افزايش ميزان سزارين ها در بيمارستان هاي خصوصي يكي از جراحي هايي است كه ممكن است بدون ضرورت انجام شود. بنابراين وزارت بهداشت به لحاظ نظارت بر كيفيت درمان تخصصي در حد استاندارد علمي، بايد فعالانه عمل كرده و از حقوق مردم دفاع كند.سفاري، سرپرست برنامه ريزي بيمه هاي درماني وزارت رفاه نيز در اين باره به همشهري گفت: در بيمارستان هاي دولتي چون سيستم آموزش حاكم است، عملكردشان بيشتر براساس ضابطه و چارچوب است ولي كيفيت خدمات درماني ارائه شده پايين است. وي افزود: در بخش دولتي در صورت عدم تشخيص يك بيماري هزينه هاي پاراكلينيكي را به بيمار تحميل مي كنند و دليلش كمبود دانش است ولي در برخي مراكز درماني خصوصي به رغم دانش كافي تشخيص بيماري بدون توجه به فشار مالي كه به بيمار وارد مي شود، صرفاً  با هدف درآمد بيشتر مانند آنژيوگرافي هاي غيرضروري هزينه هاي زيادي را به بيمار تحميل مي كند لذا روي عملكرد سيستم خصوصي بايد نظارت جدي تري صورت بگيرد.
وي با اشاره به اينكه، سيستم هاي بيمه اي كشورمان، نياز به شخم خوردن دارند، گفت: اختلاف كيفيت خدمات در بخش دولتي و خصوصي در تهران به عنوان قطب بهداشت و درمان كشور بسيار چشمگير تر است و فاصله ها نيز به دليل اختلاف باورهاي فرهنگي در شهرستان ها بيشتر است لذا با تعريف درست بيمه هاي تكميلي مي  توان بار مالي درماني را بر اقشار محروم و نيازمند جامعه كاهش داد.
به گزارش وزارت بهداشت، تعداد تخت هاي بيمارستاني مصوب كشور در زمان حاضر 110 هزار تخت است كه 10درصد آنها در بخش غيردولتي است و بر اساس قانون برنامه چهارم توسعه به حدود 10 هزار تخت جديد بيمارستاني ويژه در كشور نيازمنديم.
رحمت الله حافظي، معاون توسعه منابع و مديريت وزارت بهداشت گفت: در حال حاضر 13 هزار و 264 تخت ويژه بيمارستاني در كشور فعال است كه از اين ميان 2058 تخت icu و 2928 تخت ccu و 402تخت به تخت هاي nicu(ويژه نوزادان)اختصاص دارد، 126 تخت picu(مراقبت هاي بعد از icu)است، 1106 تخت سوختگي و 6644 تخت از اين مجموعه نيز تخت هاي روانپزشكي و اعصاب و روان است. وي ادامه داد: 90 درصد اين تخت ها شامل 10 هزار و 422 تخت مراقبت هاي ويژه در مراكز بيمارستاني دولتي تحت نظر دانشگاه هاي علوم پزشكي كشور فعال هستند.