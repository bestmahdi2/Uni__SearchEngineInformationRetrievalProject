مونولوگ
سينما مثل زندگي
ساجده شريفي
ما فقير بوديم. ما از هميشه فقيرتر بوديم و هيچ يك از فيلم ها تكانمان نمي داد. شب ها باران مي آمد و هيچ يك از روايت ها ما را پياده تا خانه  نمي برد. متن ساده بود و قابل پيش بيني. كم هوش و فقير. حاشيه متن بود كه ما را به سينما مي كشاند. ده روز تمام، يك جشنواره خوب و پر تكان، آرزويي بود كه حالا دارد به حسرت بدل مي شود و چندي ديگر به جاي كمرنگي از يك خاطره نامطلوب.متن، تهي از اتفاق و تكان بود اما حاشيه  ها گاهي قلم را به راندن وامي داشت.
* * *
سؤال كوتاه بود. شما خبرنگار هستيد؟ هاج و واج خيره ماندم به مرد و عجله اي كه ديگر فروكش كرده بود. پاسخ، كوتاه تر. سر تكان دادم كه يعني هان و چرا؟
هوا به تاريكي مي رفت و سردتر مي شد. روبه روي سينما خلوت بود و مرد ژنده پوش، همچنان ايستاده. نه فال حافظي داشت و نه سازي...
جنس دست فروشي اش چه بود؟ هيچ. مرد، ژنده پوش بود اما تميز. موهاي ژل زده  كدر و لباس سراپا سياه؛ سياهي از تكرار روزها به سبزي مي زد و مرد، جوان مي نمود. او پرسيد:
شما، شماره اين كارگردان ها را داريد؟
*تقريباً، مطمئنم كه ديگر براي ديدن فيلم، عجله اي ندارم: شماره كارگردان ها؟ نه. سينما، حوزه من نيست. چرا؟
- مي خواهم توي يك فيلم بازي كنم. مي خواهم بازيگر شوم.
* بازيگر؟ چرا مي خواهي بازيگر شوي؟
- دوست دارم. دوست دارم بازيگر شوم.
* مي  خواهي مشهور شوي؟
- نه. اصلاً از شهرت خوشم نمي آيد. آدم مشهور، تمام زندگي اش مدام زير ذره بين است. اين ديگر زندگي نمي شود.
* پس چرا مي خواهي بازيگر شوي؟
- مي داني سينما مثل زندگي است. دليل نمي خواهد. دوست دارم. همين طور. اصلاً خود تو چرا خبرنگار شدي؟
* خب مي داني من خبرنگار نيستم. عكاسم. يعني براي روزنامه عكس مي گيرم. شايد بشود اسمش را خبرنگار گذاشت.
- كاري ندارم. چرا عكاس خبري شدي؟
* نمي دانم. دوست داشتم. همين طوري.
- مي خواستي اسمت مشهور شود؟
* نه. نمي دانم. شايد. شايد چون عكس مثل زندگي است.
- بي خيال. برو به فيلمت برس. از يكي ديگر شماره مي گيرم.
* * *
انگار راهم را كشيدم آمدم به فيلمم برسم. سالن شلوغ بود و تاريك. از فيلم كمي مي گذشت و لابد من بي خيال شده بودم. اما حاشيه فيلم مرا گرفته بود. متن، خالي است. فيلم ها بي اتفاق مي گذرند. اگر براي يكي شان محكم تر دست مي زنيم به خاطر كمالشان نيست. تعرفه ها آن قدر نسبي درهم مي آميزند كه بين فاسد و افسد يكي را محكم تر تشويق مي كنيم.
* * *
مي گويند ما ايراني ها جماعت حاشيه پردازي هستيم. حاشيه ها از فقر مي آيند، از فقر متن مي آيند. وقتي متن غني باشد؛ حاشيه هايش مربوط تر و پرنشانه تر است اما امان از متن فقير... كه امسال، ده روز جشنواره فجر تجربه اش كرديم. مخبر غيرواقعي، متن فقير، سينماي بي اتفاق، همه چيزهاي متوسط و ما تماشاگران ثابت بي تكان.
وقتي قرار است از شگفتي و خلسه يك كار خوب هاي بكشيم و تمام مسير تا خانه را از فرط تكان ها و اتفاق ها پياده راه بيفتيم و فكر كنيم كه اين سينماست، اين هنر است درست مثل زندگي. هاي امسال من از مرد ژنده پوش تميز بود.اتفاقي كه در حاشيه افتاد. جلوي در سينما صحرا، سينماي رسانه هاي جمعي. ژنده پوشي كه فقط مي دانست دوست دارد بازيگر شود و سينما برايش مثل زندگي بود و از شهرت خوشش نمي آمد.سينما مثل زندگي است. خود زندگي نيست. فيلم ها يا اصلاً خود زندگي بودند يا اصلاً حتي شبيه زندگي نبودند. سينما هنر است. هنر قرار است مثل زندگي در زندگي واقعي ما حضور داشته باشد و از فرط شباهت و روايت متفاوت به هيجانمان وادارد. جشنواره امسال مثل زندگي نبود و مرد ژنده پوش تميز كه در حاشيه سينما صحرا دوست داشت بازيگر شود؛ اين را خوب مي دانست.