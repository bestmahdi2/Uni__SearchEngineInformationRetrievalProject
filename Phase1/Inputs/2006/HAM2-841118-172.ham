رئيس جمهور در ديدار رئيس مجلس بوسني:
استقرار صلح و آرامش در جهان وظيفه همه كشورهاست
فارس: رئيس جمهوري تأكيد كرد: برقراري صلح و آرامش در جهان وظيفه همگاني است و صلح و آرامش پايدار جز بر پايه عدالت و معنويت ايجاد نخواهد شد.
محمود احمدي نژاد ديروز در ديدار نيكلا اشپيريچ رئيس مجلس نمايندگان بوسني و هرزگوين با اشاره به حوادث اسفناك سالهاي گذشته در اين كشور، تصريح كرد: تاريخ معاصر بوسني و هرزگوين ثابت كرده است كه ملتها علاقه مند به آرامش، دوستي و صلح هستند، اما دخالت قدرتهاي سيري ناپذير به دشمني و جنگ دامن مي زند.
رئيس جمهوري با بيان اين كه صلح ظالمانه و تحميلي دوام ندارد، اضافه كرد: اگر قدرتهاي بزرگ محدود نشوند هرگاه منافعشان اقتضا كند، جنگ را بر ملتها تحميل مي كنند، در مقابل هر قدر كشورهاي مستقل و آزاد قدرت پيدا كنند، قدرت كشورهاي ظالم كاهش خواهد يافت.
وي با ابراز خرسندي از حضور دولت و ملت ايران در دوران سختي در كنار مردم بوسني و هرزگوين گفت: تهران علاقه مند به گسترش روابط در همه زمينه ها با سارايوو است و ما از حضور بخش خصوصي ايران براي سرمايه گذاري و صدور خدمات فني و مهندسي به ويژه در زمينه نفت و گاز در بوسني و هرزگوين حمايت مي كنيم.
رئيس مجلس بوسني و هرزگوين نيز در اين ديدار با تشريح وضعيت سياسي و اقتصادي آن كشور گفت: بوسني و هرزگوين به دنبال پيشرفت اقتصادي است و از توسعه مناسبات اقتصادي با جمهوري اسلامي ايران استقبال مي كند.
وي حضور بخش خصوصي ايران را در كشورش مغتنم شمرد و گفت: ظرفيت ها و استعدادهاي فراواني به ويژه در تجارت و صنايع نفت و گاز براي همكاري دو جانبه وجود دارد.