نگاتيو،پزتيوسمينارفجر
احسان ظلي پوردر حالي كه كمتر از دو ماه به آغاز بيست و پنجمين جشنواره فيلم فجر باقي مانده، استوديوهاي فني شب ها و روزهاي پر ازدحامي را سپري مي كنند. مثل هميشه خيلي از فيلم ها فقط به قيمت كار شبانه روزي سازندگان و عوامل فني؛ شانس حضور در جشنواره مي يابند
با آغاز فعاليت اعضاي هيأت انتخاب، تنور بيست و پنجمين جشنواره فيلم فجر گرم تر از هميشه شد. فيلمسازاني كه فرم شركت در جشنواره را پر كرده اند، فيلم هايي كه هنوز در راهند و البته كارگردان هايي كه هنوز تصميمي براي حضور فيلمشان در جشنواره نگرفته اند، مثل هميشه سوژه اصلي محافل هنري هستند. امسال دفتر جشنواره سختگيري بيشتري نسبت به دوره هاي قبلي در باره فيلم هاي متقاضي نشان داده تا تكليف فيلم هاي حاضر در فستيوال بيست و پنجم زودتر از قبل مشخص شود. اين سختگيري حداقل براي فيلم هايي كه آماده نمايش هستند اعمال مي شود و گويا مهلت پر كردن فرم شركت در جشنواره براي آنها قابل تمديد نيست. اما امسال تعداد فيلم هايي كه در راهند و در مرز رسيدن يا نرسيدن به جشنواره قرار دارند كم نيستند؛ فيلم هايي كه هنوز در مرحله فيلمبرداري هستند و البته متقاضي شركت در جشنواره.
پاداش سكوت
فيلم جديد مازيار ميري شايد بحث برانگيزترين فيلم جشنواره باشد. ميري در پاداش سكوت با سود جستن از چهره هاي مطرحي چون پرستويي، كيانيان، مهتاب كرامتي، آتيلا پسياني و... روايتگر داستاني نامتعارف از جنگ است. فرمانده اي كه با پدر يك شهيد همراه مي شود تا به حقايقي تازه درباره پسرش دست يابد. ميري فرم شركت در جشنواره را پر كرده و گويا فيلم يكي از اميدهاي اصلي برگزار كنندگان جشنواره براي پررونق شدن فضاي فستيوال امسال است. در حاليكه فيلمبرداري پاداش سكوت به نيمه رسيده بهرام دهقاني تدوين را آغاز كرده است تا فيلم براي حضور در بخش مسابقه سينماي ايران آماده شود و سكانس فيلمبرداري زير آب، با حضور فيلمبرداران آلماني و البته اضافه شدن علي انصاريان- فوتباليست محبوب سالهاي اخير فوتبال ايران- به جمع بازيگران فيلم جذابيت هاي ديگر فيلم مازيار ميري است. خبر تازه اينكه پيمان يزدانيان ساخت موسيقي فيلم را آغاز كرده است.
جعبه موسيقي
فرزاد مؤتمن بعد از چندين بار پيش توليد و وقفه سرانجام موفق شد فيلم جديدش را جلوي دوربين ببرد. پيش بيني هاي اوليه براي رسيدن جعبه موسيقي به جشنواره درست از آب در نيامده تا حضور فيلم فرزاد موتمن در فستيوال فجر در هاله اي از ابهام قرار بگيرد. البته گروه شبانه روز مشغول فيلمبرداري هستند. تقريبا حدود 30درصد از فيلمبرداري جعبه موسيقي انجام شده با اين حال نازنين مفخم تدوين فيلم را آغاز كرده است. علي علويان نيز صداگذاري جعبه موسيقي را انجام مي دهد تا اولين نمايش چهارمين فيلم بلندش هم مثل سه فيلم قبلي اش در جشنواره فيلم فجر باشد.
جعبه موسيقي داستان فرشته اي است كه با پسر بچه همراه مي شود تا او را به آرزوهايش برساند. نقش فرشته را رامبد جوان بازي مي كند. نيكي كريمي هم قرار است در چند سكانس فيلم جلوي دوربين برود تا دومين همكاري اش را با مؤتمن بعد از باج خور تجربه كند.
به كدامين گناه
ابوالقاسم طالبي بعد از يك وقفه شش ماهه حدود سه هفته قبل فيلمبرداري به كدامين گناه(گناه فرزند)را در نمك آبرود از سر گرفت. در حاليكه تا قبل از عارضه قلبي طالبي، حدود 20 دقيقه از فيلم فيلمبرداري شده بود. با اضافه شدن حسن شكوهي به جمع بازيگران، بعد از گذشت شش ماه فيلمبرداري در شمال كشور آغاز شد تا ابوالقاسم طالبي براي حضور در جشنواره فيلم فجر استارت زده باشد. طالبي فرم شركت در جشنواره را پر كرده تا از اين حيث آمادگي اش را اعلام كرده باشد. نازنين مفخم تدوين به كدامين گناه را مدتي است آغاز كرده. گروه قرار است ظرف روزهاي آينده به تهران برگردند تا سكانس هاي باقيمانده را فيلمبرداري كنند. نكته جديد درباره اين فيلم تغيير فيلمبردار آن است. محمد آلادپوش به خاطر قراردادي كه با فيلم جديد ميركريمي داشت چندي قبل به تهران برگشت تا تورج منصوري بقيه فيلم را فيلمبرداري كند. به كدامين گناه داستان يك جانباز شيميايي است كه بعد از سالها اسارت به خانه اش بازگشته و حال در مواجهه با همسر و دخترش با اتفاقات تازه اي روبه رو مي شود. خسرو شكيبايي، مريلا زارعي و فاطمه گودرزي بازيگران اصلي اين فيلم هستند.
بچه هاي ابدي
فيلمبرداري فيلم جديد پوران درخشنده چند روز قبل در تهران به پايان رسيد تا ساخت موسيقي آن آغاز شود. در حاليكه سال قبل هيأت انتخاب جشنواره به فيلم قبلي درخشنده روياي خيس روي خوش نشان نداده بود و فيلم را در بخش ميهمان پذيرفته بود، امسال اين فيلمساز باز هم براي حضور فيلم جديدش در جشنواره اعلام آمادگي كرد. داود يوسفيان در همان هفته هاي اول فيلمبرداري تدوين بچه هاي ابدي را آغاز كرد تا مشخص شود درخشنده براي جشنواره بيست و پنجم خيز برداشته است. فيلم جديد اين كارگردان داستان دختري است كه در آستانه ازدواج با پسر مورد علاقه اش متوجه مي شود او برادر عقب افتاده ذهني دارد كه مجبور است سرپرستي اش را همچنان برعهده داشته باشد. درخشنده در بچه هاي ابدي مشكلات اين كودكان در جامعه را به تصوير مي كشد.
آتشكار
اگر فيلم محسن اميريوسفي به جشنواره امسال برسد باز هم مي توانيم فيلمي نامتعارف با رگه هايي طنز در حال و هواي خواب تلخ را روي پرده ببينيم. اميريوسفي در آتشكار داستان مردي را حكايت مي كند كه در طول دوراني از زندگي مدام با روح پدرش درگير مي شود! حميد فرخ نژاد نقش اصلي فيلم را با گريمي متفاوت بازي مي كند. به غير از فرخ  نژاد بقيه بازيگران فيلم از ميان افراد بومي اصفهان انتخاب شده اند. در حاليكه فيلمبرداري آتشكار دو، سه هفته اي است به پايان رسيده اما هنوز تدوين آن آغاز نشده است. هايده صفي ياري به تازگي به عنوان تدوينگر آتشكار انتخاب شده تا بزودي مونتاژ آن آغاز شود. فيلم موسيقي متن ندارد تا از اين نظر راه آسان تري براي رسيدن به جشنواره فيلم فجر داشته باشد. امير يوسفي فرم شركت در جشنواره را پر كرده است.
قاعده بازي
شش ماه فيلمبرداري و يكسال و نيم انجام امور فني براي به ثمر رسيدن يك فيلم كافي است تا تماشاگر را براي ديدن آن ترغيب كند. فيلمي كه در سكوت خبري فيلمبرداري شد و حتي بعد از گذشت دو سال از ساخت آن عكسي از قاعده بازي در مطبوعات منتشر نشد. به دلايل مشكلات فني تدوين فيلم كه توسط مصطفي خرقه پوش انجام مي شد به درازا كشيد تا سرانجام چند روز قبل اعلام شد با پايان يافتن مونتاژ، قاعده بازي وارد مرحله صداگذاري شده است. احمدرضا معتمدي فرم شركت در جشنواره را پر كرده تا شايد مثل چهار سال قبل بتواند فيلمي منتقد پسند در فستيوال فجر داشته باشد. آنطور كه مي گويند قاعده بازي يك كمدي بزن و بكوب است كه مشابهش در سينماي ايران وجود نداشته. حضور اكبر عبدي، حميد لولايي، سعيد پورصميمي، داريوش ارجمند، الناز شاكردوست، گوهرخيرانديش و عليرضا خمسه در كنار هم مي تواند جذابيت هاي فيلم را دو چندان كند.
رئيس
و اما رئيس فيلم جديد مسعود كيميايي در كش و قوس رسيدن به جشنواره است. گويا كيميايي چند روز قبل فرم شركت در جشنواره را پر كرده تا فستيوال امسال رنگ و بويي ديگر داشته باشد. آخرين خبرها از رئيس حكايت از پايان تدوين پرده اول فيلم دارد. اين روزها مصطفي خرقه پوش در كنار مسعود كيميايي در عروج فيلم است تا مونتاژ فيلم را تا آغاز جشنواره به پايان برساند. اسحاق خانزادي هم صداهاي فيلم را در كنار هم چيده تا بلافاصله بعد از مونتاژ صداگذاري رئيس با سرعت انجام شود. ساخت موسيقي فيلم هم توسط فرزين قره گزلو رو به اتمام است تا دوستداران كيميايي اميدوار به نمايش رئيس در جشنواره فجر باشند. كيميايي در رئيس همان مسيري كه در حكم آغاز كرده را ادامه داده است. فيلم همان داستان آشناي رفاقت قديمي است كه اين بار در كنار رابطه يك پدر و پسر شكل گرفته است. امين تارخ و فرامرز قريبيان دوستان قديمي هستندو پولاد كيميايي پسر گرفتار شده قريبيان. پدر براي نجات پسر بعد از سالها دوري از ايران به كشور برمي گردد تا داستان رئيس از همين جا آغاز شود. فيلم كيميايي مي تواند تنور جشنواره امسال را گرم كند.
و فيلم هايي كه نمي رسند
از ميان فيلم هاي در مرحله فيلمبرداري دو فيلمساز قيد حضور فيلمشان را در جشنواره بيست و پنجم زده اند. منيژه حكمت كه تاكنون حدود 70 درصد از صحنه هاي سه زن را فيلمبرداري كرده اعلام كرده قصد ندارد فيلمش را قرباني شتاب رسيدن به جشنواره كند تا عملا جشنواره امسال يك كارگردان زن شاخص را از دست داده باشد. رضا اعظميان هم كه دو هفته اي است فيلم تازه اش را كليد زده به خاطر دشواري هاي ساخت يك فيلم در شب و فضاهاي تاريك و باراني جشنواره امسال را از دست مي دهد. اعظميان دو سال قبل براي جلوي دوربين بردن اولين فيلمش مرزي براي زندگي جايزه ويژه جشنواره فجر را نصيب خود كرده بود، با اين تفاسير شايد كارناوال مرگ دورخيز اعظميان براي جشنواره بيست و ششم باشد.