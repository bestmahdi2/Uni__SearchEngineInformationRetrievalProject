بررسي رسانه هاي ماندگار انقلاب اسلامي
تنها صدا ست كه مي ماند
گروه رسانه:كارشناسان رسانه اي وقتي بار ديگر رويدادهاي انقلاب اسلامي را مرور مي كنند با پرسش هاي زير مواجه مي شوند:
* چه رسانه تبليغاتي اين جمعيت انقلابي را بسيج مي كند؟
* پيام هاي انقلاب اسلامي چگونه در نقاط كشور منتشر مي شود؟
پاسخ به اين پرسش ها در چارچوب شيوه هاي رسانه اي انقلاب اسلامي نياز به بحث هاي جدي در حوزه ارتباطات دارد. پذيرش اين نكته كه مردم و هواداران انقلاب اسلامي بدون ماهواره، تلويزيون، راديو و اينترنت بر استبداد شاهنشاهي پيروز شدند كمي غامض است. سخن گفتن از رسانه هاي مؤثر در پيروزي انقلاب اسلامي پس از گذشت 26سال آن هم براي مخاطبان جوان و نوجواني كه هيچ سابقه ذهني در مورد شكل گيري اين پديده اجتماعي و سياسي ندارند، كمي دشوار است.
تصور اين نكته كه مردم ايران در طول سال هاي شكل گيري انقلاب اسلامي صرفا از طريق عكس، ديوار نوشته، شعار، بيانيه هاي مذهبي، وعظ و خطابه روحانيون، گوش كردن راديوهاي خارجي، خواندن مطبوعات سانسوري ايران، نوارهاي صوتي و تراكت هاي تبليغاتي پيام هاي خود را رد و بدل مي كردند كمي غيرقابل فهم باشد.
شايد اولين گام براي شكل دهي اين سامانه رسانه اي، طرح مسائل انقلاب اسلامي و موضع گيري رهبري انقلاب از طريق تريبون هاي تكايا و مساجد بود، به رغم كنترل كامل مطبوعات و راديو و تلويزيون توسط رژيم شاهنشاهي، امام(ره)توانست با بسيج توده ها و گسيل آنها به پاي منبرها به راحتي پيام هاي انقلابي را به قشر جوان انتقال دهد. روحانيون و مبارزان انقلابي نيز، با توجه به شرايط سياسي و اجتماعي جامعه توانستند از طريق انتقال بيانيه هاي مكتوب سياسي امام(ره)يا نوارهاي سخنراني تكثير شده در يك لحظه زماني محدود، پيام انقلاب را به سراسر ايران منتقل كنند. در طول اين سال ها،رسانه هاي رسمي نيز، عملا مشروعيت خود را در ميان مردم از دست داده بودند، بنابراين دستگاه تبليغاتي رژيم پهلوي بدون آن كه مخاطب تاثيرگذاري در جامعه داشته باشد، نيروي پيام خود را به هدر مي داد. از اين رو وقتي رسانه هاي گروهي مقبوليت خود را به رغم جاذبه هاي رنگارنگ آن بين مخاطبان عام و خاص از دست دادند مخالفان نظام شاهنشاهي، با استفاده از اين خلاء رسانه اي، پيام هاي خود را از طريق شيوه هاي ساده اطلاع رساني به گوش مخاطبان عام مي رساندند.
نيروهاي امنيتي نيز با تمامي توان سعي داشت كه حلقه ارتباطي و اطلاع رساني انقلابيون را كشف و خنثي نمايند. به همين دليل در طول پيروزي انقلاب اسلامي، يكي از روش هاي رژيم پهلوي براي كنترل و مهار انقلاب اسلامي به رسانه هاي ساده انقلابيون ختم مي شد.
اما با تمامي تلاش هاي نيروهاي انتظامي، هر روز انقلابيون با روش هاي تبليغاتي ديگر به طرح پيام هاي خود مي پرداختند. بعد از مرحله آگاه سازي از طريق توزيع اعلاميه، بيانيه هاي سياسي و تكثير پيام هاي صوتي امام(ره)و مراجع تقليد، كم كم زمينه براي شكل دهي تظاهرات سياسي به طور گسترده فراهم شد.
در زمان برپايي تظاهرات و ميتينگ هاي سياسي دانشجويان، مردم و دانش آموزان، با طرح شعارهاي انقلابي و تراكت هاي تبليغاتي جايگاه رسانه اي خود را در بين مخاطبان باز مي كردند، اغلب شعاردهندگان معمولا از بين افراد خوش صدا و توانمند انتخاب مي شدند كه با تكرار شعار توسط مردم به خودي خود پيام تبليغي به سطح گسترده اي از مردم در حين تظاهرات انتقال پيدا مي كرد. براي زيبايي شعارها، طراحان اين نوع پيام هاي رسانه اي كوشش مي كردند كه اين پيام ها را در قالب شعر يا ضرباهنگ موسيقي مناسب بيان كنند كه در هنگام تكرار  آن شنوندگان شعار را خسته نشوند.
در كنار طرح شعار و سرودهاي انقلابي در تظاهرات و ميتينگ هاي سياسي، برخي از افراد خوش فكر براي ماندگاري اين نوع پيام هاي شاعرانه تلاش كردند كه با استفاده از مفاهيم و پيام هاي انقلاب، سرودها و آوازهايي را تدارك ببينند، بنابراين وقتي انقلاب اسلامي در سال 57 پيروز شد، ناخواسته حجم وسيعي از اين نوع سرودها و آهنگ ها تكثير شد.
اما با تمامي اين نوع اطلاع رساني ها، شايعه پراكني نيز به عنوان يك ابزار جنگ رواني براي تضعيف پايه هاي نظام استبدادي مورد استفاده انقلابيون قرار مي گرفت، نقل اخبار شهرها، درگيري با نيروهاي نظامي، بسيج مردم براي تظاهرات، تضعيف نيروهاي عمل كننده و تقويت روحيه انقلابيون از جمله كاركردهاي مناسب شايعه در بين مردم بود، گذشته از آن مسئولان جنگ رواني رژيم پهلوي نيز تلاش مي كردند كه با طرح برخي از موارد ساده انگارانه، اعتقادات مردم را نسبت به رهبري انقلاب اسلامي و باورهاي ديني دچار خدشه سازند، اما همه اين نوع روش هاي تبليغي منفي بازخورد بوم گونه اي داشت و اغلب بازتاب هاي منفي گريبانگير آنها مي شد. البته نيروي پيام رساني انقلاب اسلامي تنها به اين رسانه هاي شنيداري و ديداري ساده ختم نمي شد. ديوارنوشته ها در حكم روزنامه ديواري مي توانستند زمان برپايي تظاهرات، اخبار و رويدادهاي انقلاب و لعن و نفرين مردم انقلابي را به شكلي روشن بيان كنند.
ارزيابي علمي اين ديوارنوشته ها توسط دكتر محسنيان و گروه محققان همراه وي توانست اطلاعات جالبي را در اين باره ارائه كند. بعدها اين شيوه اطلاع رساني در زمان 8 سال دفاع مقدس جاي خود را به نقاشي ديواري جذاب داد اما افسوس كه از آن ديوارنوشته ها به جز چند عكس و فيلم هيچ چيز ديگري باقي نمانده است.
ناگفته نماند كه ديوارنوشته ها در بخش هايي از مراكز شهري كاربرد اساسي داشت، ميادين اصلي شهر، مراكز اداري، مدارس، دانشگاه ها و مساجد از جمله مراكزي بود كه با كمك انقلابيون براي طرح شعارها، اخبار و شيوه هاي پيام رساني مورد استفاده انقلابيون قرار مي گرفت، پديده اي كه مدتي مأموران حكومت نظامي را به خود مشغول كرده بود.
علاوه بر موارد ياد شده رهبران انقلاب اسلامي، از يادمان هاي مذهبي، يادبود شهداي انقلاب و مناسبت هاي ملي و مذهبي به نحو احسن بهره مي بردند، عزاداري در ماه محرم و رمضان، ولادت و شهادت ائمه اطهار و سوگواري براي شهدا نيز از جمله روش هاي مناسب براي رد و بدل كردن اطلاعات و خبر براي مردم به شمار مي آمد.
از آنجايي كه راديو و تلويزيون داخلي مقبوليت خود را در بين مردم از دست داده بود، مردم ايران براي دستيابي به اخبار ساير نقاط كشور به اخبار ساير راديو هاي بيگانه گوش مي سپردند. در شب هاي ماندگار انقلاب اسلامي، انقلابيون اخبار شنيداري گزارشگران و مجريان راديوهاي بيگانه را كه نمايانگر اخبار مبارزه بود به ديگران سينه به سينه نقل مي كردند. البته لحن اين راديوها تا زماني كه انقلاب اسلامي به پيروزي نرسيده بود به شكلي ديگر بود اما كم كم براساس منافع ملي كشورهاي حامي، راديوهاي ياد شده نيز جايگاه خود را از دست دادند. به اين ترتيب يك نكته در شيوه اطلاع رساني نمود عيني پيدا كرد، وقتي فرستنده پيام سعي داشته باشد با طرح مضامين و پيام هاي جهت دار خود گيرندگان پيام را هدايت كند بعد از مدتي اين رويه كارايي خود را از دست خواهد داد.
طرح بيانيه هاي سياسي احزاب، گروه ها، مراجع تقليد و رهبران انقلاب اسلامي از طريق رسانه هاي رسمي كشور زمينه را براي انعكاس پيام هاي تبليغاتي انقلاب فراهم كرد. در ميان اخبار نوشتاري، انعكاس برخي از عكس ها و تصاوير، بازتاب شگرفي در پي داشت، تصوير سينماي سوخته ركس آبادان، آتش سوزي در مسجد يزد، كرمان، حمله چماق به دستان به مراكز مذهبي، برخورد ارتش با تظاهركنندگان، سرنگوني مجسمه هاي شاه، حمله ارتش به دانش آموزان و دانشجويان، وقايع ميدان شهدا، ارتباط مردم و ارتش، بيعت نظاميان با امام(ره)و دهها عكس ماندگار ديگر ريشه هاي نظام شاهنشاهي را از بيخ و بن لرزاند.