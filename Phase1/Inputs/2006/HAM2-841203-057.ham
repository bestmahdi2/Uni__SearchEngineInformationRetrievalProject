واكسن آنفلوآنزاي انساني هيچ تاثيري در پيشگيري از آنفلوآنزاي پرندگان ندارد
ايسنا: معاون غذا و داروي وزارت بهداشت، درمان و آموزش پزشكي اعلام كرد: وزارت بهداشت 200 هزار دُز واكسن آنفلوآنزاي انساني براي مناطق آلوده در انبارهاي خود ذخيره كرده و هيچ كمبودي ندارد.
دكتر رسول ديناروند، با بيان اين كه بخشي از واكسن آنفلوآنزاي انساني توسط وزارت بهداشت و بخش ديگر توسط شركت هاي دارويي مجاز در كشور وارد شده است، گفت: 400 هزار دُز از اين واكسن ها توسط شركت هاي دارويي داراي مجوز وارد شده است كه اين رقم 3 برابر سال گذشته بود اما به علت تقاضاي بيش از حد مردم رو به اتمام است. وي با بيان اين كه مصرف واكسن آنفلوآنزاي انساني در پيشگيري از آنفلوآنزاي پرندگان هيچ تاثيري ندارد، گفت: تنها كاربرد واكسن آنفلوآنزاي انساني اين است كه اگر فردي دچار آنفلوآنزاي پرندگان شد، همزمان دچار عفونت همزمان نشود چرا كه در اين صورت احتمال اين كه ويروس جديدي از اين دو عفونت به وجود آيد كه اين ويروس، هم امكان انتقال ويروس معمولي داشته باشد و هم قدرت كشندگي ويروس فوق حاد را پيدا كند زياد است. وي در ادامه توضيح داد: تمام نگراني  سازمان بهداشت جهاني زماني است كه اين ويروس، هم قدرت انتقال از انسان به انسان را پيدا كند و هم قدرت كشندگي را داشته باشد.
معاون غذا و داروي وزارت بهداشت با بيان اين كه 5 درصد افراد جامعه نياز به واكسن آنفلوآنزاي انساني دارند گفت: افراد مسن، كودكان و بيماران تنفسي مهمترين افراد نيازمند استفاده از واكسن آنفلوآنزا هستند. معاون غذا و داروي وزارت بهداشت با اشاره به كمبود شديد واكسن آنفلوآنزاي انساني در دنيا اظهار كرد: امسال به علت شيوع آنفلوآنزاي فوق حاد طيور تقاضاي مصرف در جهان افزايش يافته است و مردم آگاه باشند تلقيح اين واكسن هيچ تاثيري در پيشگيري از آنفلوآنزاي پرندگان نخواهد داشت.
ديناروند با تاكيد بر اين كه تاكنون واكسن آنفلوآنزاي پرندگان در دنيا ساخته نشده است، خاطرنشان كرد: اين بدين معني نيست كه از نظر فناوري نمي توانند اين واكسن را بسازند، بلكه هنوز ويروسي كه بتواند واكسن آنفلوآنزاي پرندگان بسازند پيدا نشده است زيرا هنوز هيچ موردي از انتقال ويروس آنفلوآنزاي پرندگان از انسان به انسان ديگر ديده نشده است.