قاليباف در مراسم افتتاح مسابقات فوتبال محلات تهران:
شهرداري ورزش محلات را گسترش مي دهد
روز گذشته 2500 تيم فوتبال محلي تهران در ورزشگاه 12 هزار نفري آزادي گرد هم آمدندعكس: عليرضا بني علي
گروه شهري- شهردار تهران، انتخاب شهردار با رأي مستقيم مردم در شرايط فعلي را امكان پذير دانست و آن را گامي در راستاي تحقق مديريت واحد شهري عنوان كرد.
به گزارش سما، محمدباقر قاليباف در حاشيه افتتاح جام مسابقات فوتبال محلات تهران در ورزشگاه 12 هزار نفري آزادي، افزود: انتخاب شهردار با رأي مستقيم مردم به نفع شورا، شهرداري، جامعه و كشور است.
وي با بيان اين كه توضيحات و استدلال خود درباره انتخاب شهردار توسط مردم را به نمايندگان كميسيون امنيت ملي مجلس شوراي اسلامي ارائه داده است، تصريح كرد: اين استدلال را نه به خاطر اين كه شهردار تهران هستم، مطرح كردم، بلكه تجربه دنياست و در اين خصوص سابقه مطالعاتي شش ساله و استدلال محكمي دارم كه نشان مي  دهد حداقل در شرايط فعلي انتخاب شهردار توسط مردم در كلانشهرها امكان پذير است و اين امر باعث تقويت شوراها و شهرداري خواهد شد.
قاليباف در پاسخ به اين سؤال كه آيا در شرايط فعلي كه شوراي شهر از اختيار كافي برخوردار نبوده و مديريت واحد شهري نيز شكل نگرفته است، انتخاب شهردار توسط مردم امكان پذير است، گفت: طبق ماده 137 قانون نيز بايد بخشي از اختيارات دولت به شورا و شهرداري واگذار شود و هم  اكنون نيز معتقدم انتخاب شهردار در شرايط فعلي با رأي مستقيم مردم يكي از زمينه هاي تحقق مديريت واحد شهري است.
شهردار تهران در خصوص ترافيك اطراف تونل رسالت، توضيح داد: طراحي اين تونل متعلق به سال 1375 بوده اما در هر صورت تاثيراتي در كاهش ترافيك در بزرگراه همت به دنبال داشته است. وليكن سه گلوگاه تقاطع رسالت ــ مدرس، سيدخندان و ميدان رسالت، منجر به بروز مشكلاتي در ترافيك مي شود و از همان ابتدا اعلام كرده بوديم كه اين تونل تنها بخشي از ترافيك را رفع كرده و براي حل معضل ترافيك تهران راهكارها و روش هاي بسياري وجود دارد كه بايد به آنها توجه شود.
قاليباف در پاسخ به سؤال خبرنگاري درباره اتفاقات اخير مترو، افزود: به همه مردم به عنوان شهردار اطمينان مي دهم كه مترو كاملاً ايمن است و مشكلي در اين زمينه وجود ندارد. اتفاقات اخير نيز ناشي از نشست خاك بر اثر تركيدگي لوله آب بوده و برخورد دو قطار با يكديگر نيز به دليل بهره برداري جديد بخش شرقي مترو رخ داده بود. لذا هيچ مشكلي از نظر ايمني در مترو وجود ندارد، به علاوه مديرعامل شركت مترو نيز موظف شده گزارشي در خصوص اين اتفاقات ارائه كند.
شهردار تهران با تأكيد بر افزايش امكانات و توسعه سريع خطوط مترو، گفت: متأسفانه به دليل نبود اعتبارات، شهروندان گله مند هستند كه چرا برخي از قطارهاي مترو فاقد كولر و بسيار گرم بوده و برخي ديگر خنك است و از سوي ديگر فاصله حركت قطارها هم اكنون 3 دقيقه است كه بايد به 2 دقيقه برسد. لذا براي رفع مشكلات مترو بايد هرچه سريعتر اعتبار تبصره 13 بودجه حمل و نقل عمومي توزيع شود.
هديه شهرداري به جوانان تهراني
شهردار تهران در مراسم افتتاح مسابقات فوتبال محلات تهران كه با حضور 2500 تيم از 22 منطقه تهران آغاز شد، خطاب به نوجوانان گفت: «اين وعده را مي دهيم كه در عيد سعيد فطر همزمان با برگزاري فينال مسابقات فوتبال محله هاي تهران، تعداد زمين هاي چمن احداثي شهرداري تهران به 350 زمين چمن در سرتاسر شهر برسد و بانوان نيز تا اين روز 90 سالن ورزشي را از شهرداري تحويل بگيرند.»
قاليباف با بيان اينكه سازمان ورزش شهرداري تهران به منظور برنامه ريزي هاي كلان براي ورزش شهر فعاليت مي كند، گفت: «هدف شهرداري تهران اجراي مديريت واحد اما غير متمركز در سطح شهر است و هر محله بايد برنامه ها را اجرايي كنند.»
وي افزود: « شهرداري تهران هيچ يك از امكانات ورزشي سطح شهر را به بخش خصوصي اجاره نمي دهد زيرا معتقد هستيم تمام شهروندان بايد از اين امكانات نه با قيمت گزاف بخش خصوصي بلكه به صورت نيمه رايگان بهره مند شوند.»
آجور لو:فوتبال محلات نبايد فراموش شود
رئيس سازمان ورزش شهرداري و مشاور شهردار تهران در مراسم افتتاحيه رقابت هاي فوتبال محلات(مناطق 22گانه تهران)گفت: توجه به فوتبال محلات از برنامه هاي اصلي ماست و اميدوارم اين موضوع طبق يك برنامه ريزي منظم پيشرفت قابل ملاحظه اي داشته باشد.
مصطفي آجورلو با بيان اين مطلب اظهار داشت: رسيدگي به فوتبال محلات به هيچ عنوان نبايد فراموش شود. اين يك موضوع مهم به شمار مي رود و توجه به فوتبال محلات در نهايت باعث رشد فوتبال ايران خواهد شد.
وي تأكيد كرد: اكثر فوتباليست هاي سرشناس ايران كه براي كشورمان افتخارآفريني مي كنند، از فوتبال محلات كار خود را شروع كرده اند مثل پروين، حجازي، نكونام، استيلي، مهدوي كيا و كريمي و به طور حتم رسيدگي به اين موضوع، بازدهي مثبت خود را خواهد داشت.
آجورلو در ادامه گفت: بدون شك حضور شهردار تهران در مراسم افتتاحيه مسابقات فوتبال محلات نشانگر توجه ويژه ايشان به مقوله ورزش همگاني است. ايشان بارها در رابطه با فوتبال محلات به من سفارش كرده و اين مسابقات سرآغاز فوتبال محلات است و البته تداوم خواهد يافت.
رئيس سازمان ورزش شهرداري اظهار داشت: بدون شك تداوم مسابقات بزرگ اين چنيني بيش از پيش در پيشرفت فوتبال كشور با تكيه بر نقش مردم محلات مختلف تهران مؤثر خواهد بود. تاكنون برگزاري چنين رقابت هايي در اين سطح و با حضور 2500 تيم سابقه نداشته و اين مسابقات پيش درآمدي بر ورزش قهرماني خواهد بود.
آجورلو خطاب به حاضران در سالن 12 هزار نفري آزادي گفت: از اين كه در مسابقات فوتبال محلات با لباس ورزشي از حزب الله لبنان حمايت مي كنيد، خوشحالم. ما در هر شرايطي از مردم مظلوم لبنان و فلسطين نيز حمايت خواهيم كرد.
آجورلو ضمن اشاره به انزجار عمومي نسبت به جنايات رژيم اشغالگر قدس در پايان گفت: بي ترديد خدا با صابران است و حزب الله حزب پيروز تمام سرزمين ها است. اين بشارتي است كه ما در هشت سال دفاع مقدس خود ديديم.