از ميان نامه ها
سرعت غيرمجاز در صدر تخلفات رانندگي
مدتي است كه شاهد توجه و تحول بيشتر و بهتر در سامانه پليس راه كشور هستيم. اين بهبود محسوس را در كنترل بهتر تخلفات رانندگي در جاده ها مي توان ديد. يك مورد را شخصاً در جاده مشهد- گرگان شاهد بودم كه پليس راه با دقت بايسته اي با راننده اي كه مرتكب تخلف در سرعت شده بود برخورد كرد و زماني كه راننده منكر تخلف شده بود، پليس با نشان دادن آنچه كه توسط دوربين ثبت شده بود، تخلف را كه سرعت غيرمجاز بود به او نشان داد. همين اقدامات به طرز محسوسي از شمار تصادفات مرگبار رانندگي در جاده ها كاسته است، اما هنوز وضعيت و ميزان حوادث رانندگي در جاده هاي كشور ما در مقايسه با ديگر كشورهاي جهان بسيار بالا و نگران كننده است. همچنين طبق اعلام صريح دستگاه هاي مسئول در كشور ما با 70ميليون نفر جمعيت در سال نزديك به 30 هزار نفر بر اثر حوادث جاده اي جان خود را از دست مي دهند، يعني رقمي معادل جمعيت يك شهر كوچك! در حالي كه كشورهاي عضو اتحاديه اروپا در مجموع در طول سال2005 ميلادي با بيش از 350 ميليون نفر جمعيت، حداكثر50 هزار نفر تلفات داشته اند و از آنجا كه سرعت و سرپيچي از مقررات رانندگي در وهله اول، نقض مهندسي جاده ها، فرسودگي خودروها و نبود يا كمبود قطعات يدكي در مراحل بعدي از عوامل مهم حوادث رانندگي مي باشند، بايد به موازات اقدامات اساسي براي كاهش حوادث براي كنترل عوامل انساني تصادفات، اقدام سريع تري انجام گيرد. خوشبختانه مأموران پليس كه به تازگي در بزرگراه هاي تهران دست به كنترل نامحسوس رانندگي و تخلفات رانندگان زده اند، حركت خوبي را براي واداشتن افراد متخلف به رعايت مقررات آغاز كرده اند. تأمين مأمور كافي براي پوشش معابر تهران و همچنين اقدامات سريع از قبيل جرايم نقدي به علاوه توقيف خودرو راننده متخلف، مي تواند وضعيت بهتري را براي ايمن سازي جاده ها و بزرگراه هاي شهري به وجود بياورد. اين درست است كه رانندگي صحيح نياز به فرهنگ سازي دارد، اما در كشوري كه هنوز افراد، به مسئوليت و مسئوليت پذيري عادت نكرده اند و عده اي جاده و خيابان را با راندن عجيب و خطرناك خودرو ناامن مي كنند براي ايجاد بستر مناسب به منظور فرهنگ سازي، راهي جز اعمال قانون و مجازات سنگين متخلفان به ويژه توقيف وسيله نقليه و محروم ساختن فرد متخلف از رانندگي وجود ندارد.
از سوي ديگر، در آينده ما ناگزيريم به صنعت توريسم به عنوان يك منبع مهم و درآمدزا براي رشد و توسعه اقتصاد مملكت تكيه كنيم با دارا بودن جاذبه هاي توريستي فراوان از جمله ميراث هاي فرهنگي ارزشمند و طبيعت غني و متنوع، اگر جاده هاي امن - از لحاظ رعايت مقررات رانندگي و كاهش تصادفات- نداشته باشيم، قادر به جذب توريست و رشد اين صنعت مهم نخواهيم بود. عضدي