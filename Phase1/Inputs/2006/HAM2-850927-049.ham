آل شوگارت مخترع ديسك درايو درگذشت
ايرنا: آل شوگارت مخترع ديسك درايو و يكي از بنيانگذاران انواع مختلف حافظه هاي جانبي مورد استفاده در رايانه هاي شخصي در سن 76سالگي در پي عارضه قلبي درگذشت. به گزارش خبرگزاري رويترز، شوگارت موسس شركت سيگيت بود كه اين شركت اكنون بزرگترين توليدكننده هاردديسكهاي مورد استفاده در رايانه هاي شخصي و لپ تاپهاست.
شوگارت در سال 1951 و پس از فارغ التحصيلي از دانشگاه ردلندز در آمريكا به شركت آي بي ام پيوست و در آن شركت سرپرستي تحقيقات براي توليد نخستين ديسك درايو جهان را بر عهده گرفت. ديسك درايو به طور كلي به تجهيزاتي از قبيل هاردديسك و فلاپي ديسك گفته مي شود كه در آن اطلاعات به شكل مغناطيسي روي يك صفحه دوار نوشته شده و يك هد وظيفه نوشتن و خواندن اين اطلاعات را برعهده دارد.
وي در سال 1969 شركت آي بي ام را به مقصد شركت مموركس ترك كرد و سپس حدود 200 تن از مهندسان زبده آي بي ام را نيز به همراه خود بدين شركت آورد. آل شوگارت چند سال بعد خود شركت شوگارت آسوشيتس را تاسيس كرد كه اندكي بعد نخستين فلاپي ديسك در همين شركت توليد شد. فلاپي ديسك نخستين وسيله ارزان قيمت و قابل حمل ويژه ذخيره اطلاعات در تاريخ پيدايش رايانه ها است.
اين كارشناس رايانه اي در سال 1974 و در پي بروز مشكلات مالي از شوگارت آسوشيتس خارج شد و با خريداري يك قهوه خانه و يك قايق ماهي گيري در سانتاكروز، چند سال از دنياي تجهيزات رايانه اي فاصله گرفت. شوگارت مجددا در سال 1979 با تاسيس شركت سيگيت بارديگر به دنياي ديجيتال بازگشت و تا سال 1998 در هيات مديره اين شركت باقي ماند. سيگيت هم اكنون بزرگترين توليدكننده هاردديسك در جهان است.