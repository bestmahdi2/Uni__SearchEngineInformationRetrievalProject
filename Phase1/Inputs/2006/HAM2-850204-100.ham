بكمامبتوف و فيلم علمي- خيالي تازه
گروه ادب و هنر: تيمور بكمامبتوف فيلمساز جوان و مطرح سينماي روسيه، فيلم جديد خود را جلوي دوربين مي برد. كار تازه اين كارگردان «ستاره سرخ» نام دارد.
به نوشته نشريه هاليوود ريپورتر، اين فيلم براساس قصه كميك استريپ پرخواننده كريستين گوست به همين نام ساخته مي شود. اين كميك استريپ قبل از اين برنده چند جايزه ادبي شده است. قصه اين اثر حماسي و فانتزي كه حال وهوايي علميخيالي دارد در دوران حكومت شوروي سابق رخ مي دهد. در اين دوران نيروهاي نظامي و مونوپول هاي اقتصادي شانه به شانه يكديگر زندگي مي كنند.
فيلم به صورت محصول مشترك سينماي روسيه و كمپاني يونيورسال تهيه مي شود. تهيه كنندگان فيلم هم اكنون به دنبال فيلم نامه نويسي هستند كه كار اقتباس سينمايي قصه گوست را انجام دهد. قرار است كليد فيلمبرداري فيلم اواخر پاييز امسال زده شود. بكمامبتوف 2سال قبل درام فانتزي و علمي_خيالي نگهبان شب را كارگرداني كرد. فيلم كه پاسخي روسي به سه گانه مشهور «ماتريس» بود، لقب پرفروش ترين فيلم سال 2004 سينماي روسيه را گرفت. قسمت دوم فيلم با نام «نگهبان روز» ماه ژانويه در روسيه اكران عمومي شد و تا به حال فروش خيلي خوبي كرده است. قسمت سوم و پاياني فيلم هم قرار است به زودي ساخته شود.