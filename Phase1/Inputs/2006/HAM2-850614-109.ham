سايه روشن اقتصاد
40 درصد بازار قالي
گروه اقتصادي- ايران هم اكنون بيش از 40 درصد بازار قالي(فرش دستباف)جهان را در اختيار دارد. به گفته مديرعامل شركت سهامي فرش ايران و براساس اعلام مركز جهاني آمار، ايران در طول سال هاي 2000 تا 2004 ميلادي به طور متوسط 43 درصد بازار جهاني قالي را به خود اختصاص داده است.
پاكستان با دراختيارداشتن 20 درصد بازار جهاني قالي، نزديك ترين رقيب ايران است و هند با 12درصد، چين با 10درصد و تركيه با حدود پنج درصد، در رده هاي بعدي قرار دارند. بازار جهاني قالي در سال هاي اخير، روندي نزولي طي كرده است و تجارت يك ميليارد و 300ميليون دلاري اين نوع فرش در سال 2000 به حدود يك ميليارد و 200ميليون دلار در سال 2004 كاهش يافته است. با اين وجود، ايران كماكان جايگاه خود را به عنوان بزرگ ترين كشور صادركننده قالي در جهان حفظ كرده است.
هم اكنون آمريكا بزرگ ترين مشتري قالي در جهان است. اين كشور در سال 2004 ميلادي حدود 3/39 درصد واردات قالي جهان را به خود اختصاص داد. آلمان با 3/22درصد، ايتاليا با 5/6درصد، انگليس با 5/3درصد، سوئيس با 3 درصد و فرانسه با 5/2درصد، از ديگر كشورهاي عمده واردكننده قالي به شمار مي روند. ايران در صادرات قالي به آمريكا، پس از هند در جايگاه دوم و در صادرات به آلمان در جايگاه نخست قرار دارد. سهم ايران از بازار جهاني فرش نيز از 1/31درصد در سال 2000به 8/18درصد در سال 2004كاهش يافته است. ايران در سال 2000بزرگ ترين صادركننده فرش جهان به شمار مي رفت كه اين جايگاه در سال 2004به رده سوم نزول كرد.
مديرعامل شركت سهامي فرش ايران علت اين امر را گسترش انواع زيراندازها يا فرش با استفاده از فناوري هاي جديد و تقويت حضور كشورهايي نظير هند و چين در بازار جهاني فرش مي داند. به گفته وي، ارزش صادرات فرش ايران در سال گذشته 460ميليون دلار بود كه اين ميزان در مقايسه با سال83 حدود 2درصد كاهش نشان مي دهد. پايين بودن هزينه كارگري در كشورهاي رقيب نظير پاكستان و هند، ديگر عامل افت ايران در بازار جهاني فرش است.
در كشوري نظير پاكستان، مجتمع هاي قاليبافي با استفاده از كارگران ارزان قيمت دائر شده است و اين امر، توان كشور يادشده را براي توليد ارزان و عمده فرش افزايش مي دهد اما شرايط در ايران با توجه به ساختار موجود توليد فرش و قالي متفاوت است و ايران توان رقابت با كشورهايي نظير پاكستان را در بازارهاي جهاني از دست داده است. به عنوان مثال، در حالي كه هزينه دستمزد ماهانه كارگران قاليباف در مناطق شهرنشين استان هاي آذري 130 تا 140دلار است، اين هزينه در كشورهايي نظير هند و پاكستان فقط 70 تا 80دلار در ماه است.