در 15 روز اول سال 85
40 درصد تقاضا به سوي سهام پارسيان و خودرو نشانه رفت
گروه بورس: تازه ترين آمار دريافتي نشان مي دهد: در نيمه نخست فروردين ماه 40درصد حجم توجه بازار به سوي سهام بانك پارسيان و شركت هاي بزرگ خودروسازي معطوف بوده است.
به گزارش همشهري، در اين مدت 25 درصد تعداد خريداران سهام در تالارهاي مبادلات بورس اوراق بهادار، برگه هاي تقاضاي خود را براي سهام بانك پارسيان پركردند. به اين ترتيب ارزش كل نقدينگي سرازير شده به سوي سهام اين بانك به 1/22 ميليارد ريال رسيد. مجوز داد و ستد سهام بانك پارسيان در آخرين روز سال 84 دوباره صادر شد. نماد معاملاتي سهام اين بانك براي مدت دو ماه در بورس تهران متوقف بود. در پي بازگشايي نماد، قيمت سهام بانك پارسيان به حدود 170 تومان كاهش يافت و همين موضوع انگيزه افزايش تقاضا براي آن را بالا برد. فعالان بازار ظرف روزهاي اخير در حال بررسي اثرات كاهش نرخ سود بانك هاي دولتي و خصوصي بر قيمت سهام سه بانك پذيرفته شده در بورس هستند. به نظر مي رسد اثرات احتمالي اين موضوع را بايد ظرف روزهاي آينده شاهد باشيم.
از سوي ديگر آمار موجود از هجوم 15 درصد كل متقاضيان سرمايه گذاري در بورس براي خريد سهام خودروسازان و قطعه سازان بورس حكايت دارد. در اين مدت براي سه شركت سايپا، ايران خودرو و قطعات اتومبيل حدود 800 نفر در صف خريد ايستادند. ارزش كل دستور خريدهاي صادر شده براي سهام اين شركت 18 ميليارد ريال تخمين زده شده است. در 15 روز اول سال 85 سايپا با جذب 361 خريدار و ايران خودرو با 334 خريدار رتبه هاي دوم و سوم جدول تقاضا را در بورس تهران به خود اختصاص داده اند.
بر اساس اين گزارش، در نيمه نخست فروردين ماه جاري تعداد خريداران سهام پنج شركت پذيرفته شده در بورس تهران از مرز 100نفر فراتر رفت. در اين مدت 191 نفر سهام سيمان فارس و خوزستان را خريدند و 145 نفر متقاضي خريد سهام تراكتورسازي بودند.سهام پيام و كربن هم 119 خريدار داشت. ضمن اينكه كالسيمين، تايدواتر و قطعات اتومبيل نيز در جمع 10 شركت اول بازار از نظر تقاضا براي خريد قرار گرفتند.
در 15 روز گذشته بيشتر حجم نقدينگي بازار براي بازارگرداني سهام غدير صرف شد. در اين مدت، ارزش كل داد و ستدهاي انجام شده بر سهام غدير از مرز يكهزار و 500 ميليارد ريال گذشت.در نيمه نخست فروردين امسال 5 هزار و 200 نفر براي خريد 505 ميليون سهم عرضه شده در بورس ، معادل دو هزار ميليارد ريال از نقدينگي خود را پرداختند.