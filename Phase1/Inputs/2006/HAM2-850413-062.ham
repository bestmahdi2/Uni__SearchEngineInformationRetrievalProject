فرهنگسراي تابستاني توچال گشايش يافت
نمايش 100 فيلم برگزيده سينمايي در بوستان هاي تهران
گروه شهري - درحالي كه تابستان امسال 4 ميليون شهروند تهراني تحت پوشش برنامه هاي تابستاني شهرداري تهران قرار مي گيرند دكتر علي عسگري رييس سازمان فرهنگي هنري شهرداري تهران از كمبود مطالعات لازم، ضعف برنامه ريزي و نبود تصوير روشن و درست در حوزه اوقات فراغت شهروندان گلايه كرد.
به گزارش خبرنگار ما، عسگري در حاشيه مراسم افتتاحيه جشنواره تابستاني تهران كه در محل فرهنگسراي توچال در ارتفاعات شمال تهران برگزار شده بود گفت: چالش هاي اجتماعي جامعه ايران به ويژه در دوران گذار، برنامه ريزي براي اوقات فراغت مردم را با انواع پيچيدگي ها مواجه ساخته است.
وي در بحث آسيب شناسي در برنامه ريزي اوقات فراغت بر لزوم توجه به ويژگي هاي روحي و رواني، خلأهاي عاطفي در زندگي با درنظرگرفتن شيوع گسترده افسردگي در ميان مردم اشاره كرد و ادامه داد: سازمان فرهنگي هنري شهرداري تهران در يك اقدام بي سابقه تلاش كرده است امسال با دقت خاصي برنامه هاي اوقات فراغت شهروندان را متناسب با ذائقه  هاي مردم برنامه ريزي نمايد نه اينكه نسخه اي بپيچد كه نشود بهره برداري مناسبي از آن كرد.
به گفته رييس سازمان فرهنگي هنري مشكل اصلي آنجاست كه مديران فرهنگي تنها خود را گرفتار فضاهاي فرهنگسراها، خانه هاي فرهنگ، كتابخانه ها و... مي كنند؛درحالي كه تحولات فرهنگي در خارج از فضاهاي فرهنگي رخ مي دهد و ما غافل از اين تحولات فرهنگي درگير فضاهاي خاصي هستيم. به همين دليل امسال با گريز از اين فضاها در پي حضور در فضاهاي عمومي، پارك ها،  اتوبوس ها، مترو، معابر سطح شهر، طبيعت و ارايه محصولات فرهنگي به در منازل مردم هستيم.
وي گفت: ضريب دسترسي مردم به امكانات فرهنگي،  تفريحي، هنري در سه ماهه تابستان به دو برابر افزايش خواهد يافت.بنابراين گزارش از همين هفته قرار است شهرداري تهران در سطح چهار بوستان بعثت، گفتگو، ملت و پليس از ساعت 20 به بعد فيلم هاي روز سينماي كشور را به اكران عمومي گذارد، به طوري كه تا پايان فصل تابستان يكصد فيلم در طول 12 هفته در معرض تماشاي عموم مردم در بوستانهاي يادشده قرار خواهد گرفت.از روز چهارشنبه(فردا)در سطح 10 خيابان شهر برنامه هاي زنده هنري، نمايش، هنرهاي تجسمي و صنايع دستي در معرض ديد عابرين قرار خواهد داشت.
به گفته متوليان مسئول جشنواره تابستاني شهرداري تهران هر پنجشنبه و جمعه در يكصد بوستان پر رفت و آمد شهر برنامه زنده موسيقي نيز عرضه مي شود.
وي افزود: طرح راه اندازي خانه فرهنگ مترو طي 10 روز آينده جنبه اجرايي به خود خواهد گرفت و از 20 تيرماه جاري نيز انتشار نخستين كتاب مترو حاوي آموزش هاي شهروندي و زندگي شهري در سه محور منتشر و در ميان مسافران مترو توزيع مي شود.راه اندازي هنگ دوچرخه سواري از 25 تيرماه در قالب گروه هاي 200 نفره در سطح شهر به منظور بازديد از نقاط تاريخي، فرهنگي، تفريحي، راه اندازي باشگاه فلفل ويژه كودك و نوجوان، توزيع و اهداي بسته هاي فرهنگي حاوي 25 محصول فرهنگي به در منازل خانواده ها تحت عنوان يك قاچ هندوانه، راه اندازي اردوهاي فرهنگي - تفريحي دختران،  راه اندازي دهكده فرهنگي شهر تهران در فرهنگسراي بهمن و ارايه برنامه هاي فرهنگي هنري به صورت شبانه روزي، راه اندازي كتابخانه ها و خانه هاي فرهنگ سيار ظرف 2 هفته آينده ازجمله ديگر برنامه هايي است كه در مدت سه ماهه تابستان آماده ارايه به مخاطبين نخست سازمان فرهنگي هنري كه همانا محصلين و دانشجويان است مي باشد.در حاشيه مراسم افتتاحيه جشنواره تابستاني تهران دكتر علي عسگري به همشهري گفت: از نيمه اول مردادماه نمايشگاه اهداي لوازم ورزشي و وسايل كمك آموزشي به 6 هزار مدرسه در سطح شهر تهران آغاز خواهد شد؛ به طوري كه در يك سقف اعتباري مشخص لوازم كمك آموزشي و ورزشي قبل از آغاز سال تحصيلي جديد تحويل مدارس سطح شهر تهران خواهد شد.