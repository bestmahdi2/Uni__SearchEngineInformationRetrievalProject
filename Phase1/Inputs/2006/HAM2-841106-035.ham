علوم زندگي
تاثير فضا و عناصر بصري بر جسم و روح انسان
ايمان بستامي- آدمي پس از آفرينش در محيطي قرار داده شد تا تمام نيازهاي مادي و معنوي اش برآورده شود، در اين ميان طبيعت علاوه بر آب و غذا، آرامش را براي انسان به ارمغان آورد. طبيعت سبز به دليل عاري بودن از هر گونه آلودگي صوتي و برخورداري از رنگ هاي ملايم و صداهاي ريتميك
( صداي آب )تاثير بسزايي درآرامش انسان دارد شايد اين ويژگي اولين دليل فرار انسان از محيط آلوده شهري به طبيعت است. متاسفانه در جامعه امروز مهمترين نياز هاي انسان جاي خود را به نياز هاي جانبي داده اند و كمتر توجهي به آن مبذول مي شود.يكي از نيازهاي مهم انسان نياز به آرامش است و از عوامل مهم دستيابي به اين مهم، استاندارد كردن محيطي است كه انسان در آن به سر مي برد. كلمه استاندارد در هر زمان و مكاني معناي مخصوص به خود را مي يابد.هر فضايي بسته به عملكرد و نقش آن در كل مجموعه، مي بايست داراي ويژگي هايي خاص خود باشد، مانند فضاي نشيمن كه محلي براي تجمع خانواده است و معمولا بيشترين وقت خانواده در اين مكان مي گذرد، اين فضا مي بايست محيطي آرام و صميمي را فراهم كند.جهت تحقق بخشيدن به اين مهم بايد نكاتي را در طراحي فضاي داخلي مد نظر قرار داد. در كل رعايت اين نكات كليدي مي تواند نقش بسزايي در كم كردن تنش هاي ناشي از زندگي شهري داشته باشد.
رنگ
اولين عنصري كه بيشترين تاثير را در حفظ آرامش انسان دارد رنگ است. عمدتا رنگ ها مي توانند خصوصيات عاطفي انسان را تحت تاثير قرار دهند مثلا رنگ هاي گرم مانند قرمز و نارنجي باعث بالا رفتن فشار خون مي شوند و اصولا استفاده از اين رنگ ها در فضاي كار يا استراحت انسان بسيار مضر است. مثال ساده اي كه مي توان در اين خصوص به كار برد، استفاده از كاشي قرمز در آشپزخانه است، استفاده بيش از حد رنگ قرمز در آشپزخانه باعث تحريك پذيري و ايجاد تنش در خانم خانه دار مي شود و مي تواند مقدمه اي براي يك مشاجره خانوادگي باشد. مشاهده مي كنيد كه همين مسئله ساده چه تاثير مهمي در روح كاربرد فضا دارد، برعكس به كار بردن رنگ هاي سرد مانند سبز ملايم و آبي روشن در آرام سازي انسان تاثير بسزايي دارند.
عنصر ديگري كه در طراحي داخلي بسيار مورد استفاده قرار مي گيرد بافت است. بافت انواع مختلفي دارد و از نظر زبري و نرمي قابل لمس است . بافت مي تواند تنها جنبه تجسمي داشته باشد مانند بافتي كه در طرح هاي قالي يافت مي شود كه بافت بصري ناميده مي شود.
فضاي سبز
امروزه تراكم جمعيت و افزايش روز افزون زندگي آپارتماني انسان را از دستيابي به طبيعت محروم ساخته است، مخصوصا استفاده از مصالح با بافت و رنگ هايي كه بيشتر جنبه صنعتي دارند. متاسفانه در كشور ما نيز به كار گيري از اين متريال ها( نماي آلومينيوم)بسيار معمول شده است، كشاندن طبيعت به زندگي آپارتماني مي تواند در حفظ آرامش محيط موثر باشد. استفاده از يك گلدان سبز، فضاي آپارتماني را زنده تر مي كند و به فضا روح مي بخشد.
در نتيجه معماران نقش مهمي در ايجاد آرامش براي انسان ها دارند. بنابراين دقت در انتخاب عناصر بصري مناسب در فضاي داخلي بسيار مهم است.