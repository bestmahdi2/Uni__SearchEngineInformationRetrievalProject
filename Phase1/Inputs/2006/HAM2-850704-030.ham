رابطه سردرد و غذا
گروه اجتماعي - اين موضوع كه چه تعدادي از انواع سردرد ها منشاء غذايي دارند، قضيه اي است كه در آن بين دانشمندان تغذيه اتفاق نظر وجود ندارد. عده اي معتقدند كه تعداد معدودي(10-5 درصد)از سردردها ريشه غذايي دارند و عده  ديگري از كارشناسان معتقدند بيشتر انواع سردردها منشاء غذايي دارند، يعني در اثر مصرف برخي از غذاها، عارض مي شوند.
دكتر جيمز برنمن- از اعضاي كميته آلرژي هاي غذايي كالج آمريكايي آلرژي عقيده دارد كه سه چهارم سردردهاي ميگرني منشاء غذايي دارد.
وي اضافه مي كند برخي غذاها بيش از بقيه موجب ايجاد سردرد هستند ولي ليست سردردهاي ناشي از غذا روز به روز طولاني تر مي شود و تقريباً  مي توان گفت كه در افراد مختلف، علل ايجاد سردردهايي كه پس از صرف غذا به سراغ فرد مي آيد، متفاوت است.
براي مثال خانمي، دارچين را منشاء سردرد ميگرني خود مي داند، در حالي كه ممكن است دارچين در ليست غذاهاي محرك سردرد نباشد.
دكتر جوون ساپر استاد پزشكي در دانشگاه ميشيگان- به تازگي شير را نيز به محرك هاي سردرد، اضافه كرده است.
از سوي ديگر دكتر بوك هولز معتقد است دشمن شماره يك و خطر زاترين عامل سردرد كافئين است.
معمولاً اگر از خوردن مواد غذايي كه محرك سردرد هستند، پرهيز شود ممكن است سردرد قطع شود. به نظر مي رسد آلرژي غذايي، تيرامين، هيستامين، فنيل آلانين، نيتريت ها، منوسديم گلوتامات و آسپيرين ارتباطي با ميگرن داشته باشند كه درمان تغذيه اي آن بايد به شكل فردي تنظيم شود و غذاهايي را كه معلوم شده است باعث آغاز حمله ميگرن مي شوند، محدود كرده و يا به طور كلي از رژيم حذف كنند.
غذاهايي كه معمولاً  با ميگرن ارتباط دارند عبارتند از: شكلات، قهوه، آجيل، غذاهاي تخميري، كنسروها، هات داگ ، ماهي تن، نوشيدني هاي كولادار، فلفل، غذاهاي چيني حاوي طعم دهنده گوشت، سوسيس و كالباس.