نامه نگاري مسئولان شركت مس و سازمان بورس ادامه يافت
آخرين گام براي عرضه سهام شركت مس
گروه بورس- در حالي كه مسئولان سازمان بورس و اوراق بهادار علت به تعويق افتادن عرضه سهام شركت مس را منتشر نكردن جزئيات افزايش سرمايه اين شركت اعلام كرده اند، شركت ملي مس روز گذشته رسماً تاكيد كرد جزئيات طرح هاي خود را به اطلاع سازمان بورس و اوراق بهادار رسانده است.
به گزارش همشهري، شركت ملي صنايع مس ايران در گزارشي اعلام كرده، اين شركت جزئيات مربوط به طرح هاي توسعه خود را در قالب فازهاي اول و دوم به همراه برآوردن هزينه سرمايه گذاري، درصد پيشرفت كار، تاريخ شروع كار و تاريخ بهره برداري را به سازمان بورس ارسال كرده است.
اما در عين حال هادي بيدختي مشاور رئيس سازمان بورس و اوراق بهادار در اين باره گفت: با توجه به اين كه شركت ملي صنايع مس دولتي است و شركت هاي دولتي طرح هاي عمراني انتفاعي موضوع ماده 32 قانون برنامه و بودجه دارند هيأت پذيرش در آخرين مصوبه خود موارد جديدي درخواست كرد كه در تاريخ نهم آذر به اين شركت منعكس شده است.
وي افزود: بر اساس اين مصوبه شركت بايد اطلاعات كامل در خصوص طرح هاي عمراني انتفاعي خود به منظور شفاف سازي در گزارش درج اطلاعات لازم را به سازمان ارائه كند و سهامدار عمده اين شركت نيز بايد نسبت به متقبل شدن هرگونه تعهد ناشي از اجراي طرح هاي عمراني انتفاعي متعهد شود.
بيدختي تصريح كرد: سهامدار عمده اين شركت در تاريخ 14 آذر اطلاعاتي به سازمان ارسال كرده كه در حال بررسي است.