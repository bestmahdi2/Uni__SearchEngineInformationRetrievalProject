سودجويان به تقلب در توليد و بافت فرش دستباف روي آورده اند
فرش بخشايش در سراشيب
همه مي دانيم كه بازار فرش دستباف ايران در خارج به خصوص قاره اروپا نه تنها رونق پيشين را ندارد، بلكه در مصاف با رقيبان تازه نفس همچون چين، هند و پاكستان و اخيراً تركيه، از نفس افتاده است.
اين مشكل را نه در فرش هاي اصيل ايران بلكه در صنف مديريت  اين بخش از هنر و صنعت ملي بايد ريشه يابي كرد. عرضه و صدور فرش هاي غيراستاندارد، استفاده از مواد خام غيراستاندارد و برهم ريختن اساس توليد فرش دستباف در موقعيت ها و مكان هاي جغرافيايي با ويژگي هاي فرهنگي از مهم ترين عواملي است كه بازار صادرات فرش دستباف ايران را كه در گذشته اي نه چندان دور در جهان بي رقيب بود دچار صدمات جدي ساخت. اما يكي از مهم ترين عوامل آسيب هاي وارده به صنعت فرش دستباف ايران، تقلب در مواد اوليه و بافت اين فرش هاست.
بنده كه به اقتضاي شغل سالهاست ساكن شهر تبريز مي باشم و به دليل علاقه شخصي، از نزديك مسائل مربوط به قالي دستباف را پيگيري مي كنم در سالهاي اخير متوجه شدم كه در كنار اقدام نادرست و نسنجيده در صادرات فرش هاي داراي گره هاي غيراستاندارد به خارج از كشور، روي آوري به تقلب آشكار در توليد فرش به اصطلاح صادراتي نيز در سقوط بازار فرش ايران در خارج، بسيار دخيل مي باشد.
به عنوان نمونه سودجويان با سوء استفاده از موقعيت ممتاز فرش دستباف بخشايش از توابع شهرستان تبريز، با استفاده از مواد شيميايي و كم كردن رنگ پشم كه آن را كهنه و قديمي نشان مي دهد، مبادرت به توليد به اصطلاح فرش صادراتي مي كنند كه باعث تنزل و افت كيفيت فرش دستباف بخشايش شده اند. اين عمل نادرست موجب بي دوامي و پوسيدگي سريع قالي شده و به اعتبار بين المللي فرش دستباف ايران آسيب هاي جدي وارد مي كند. همچنين، كاربرد مواد شيميايي خطرناك براي كهنه جلوه دادن فرش، سلامتي و بهداشت بافندگان را نيز در معرض خطر قرار مي دهد.
واقعاً در چه زماني فرش دستباف ايران با آن پيشينه درخشان و مثال زدني بايد، از توليت كار آزموده و با تدبير و بهره گيري از كارشناسان دلسوز فرش برخوردار گردد و روند سقوط بازار صادرات فرش دستباف را به اوج گيري مجدد اين بازار از طريق حمايت قاطع از بافندگان و ساير دست اندركاران فرش، تقويت تعاوني ها، ممنوع ساختن كاربرد مواد شيميايي و رنگهاي غيراستاندارد
و... فراهم نمايد؟
م.ح. تازه كند