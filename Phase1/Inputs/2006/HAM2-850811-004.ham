به منظور تبادل فرهنگي ميان ايران و ژاپن صورت مي گيرد
نمايش آثار نقاشي ژاپني در تهران و اصفهان
گروه ادب و هنر- در نمايشگاهي كه از 12 تا 17 آبان ماه در تهران و 19 تا 24 همين ماه در اصفهان برگزار مي شود، تازه ترين آثار شيگيو روياما هنرمند نقاش ژاپني به نمايش گذاشته مي شوند. روياما گفته است كه نخستين باري است تبادل فرهنگي از طريق نقاشي ارائه مي شود و نوعي آزمون براي هنر ايران و ژاپن محسوب مي شود.وي همچنين گفته است:  ما براي اجراي نمايشگاه در دنيا نيازمند حمايت بيشتري هستيم و مشكل ما هزينه هاي جانبي اين كار است كه دست وپاگير است. وي افزود:  جوانان ژاپني از لحاظ ابداعات و تكنولوژي فعال هستند، اما از لحاظ اقتصادي در شرايط خوبي به سر نمي برند. وي از هزينه ها به خصوص، هزينه اداره نمايشگاه ها، بروشور، تبليغات و ارسال آثار به كشورها از جمله مشكلات خودش در ژاپن گلايه كرد و گفت: براي اين نمايشگاه 90 هزار دلار هزينه صرف شده  است. پرداخت اين هزينه ها براي من غيرممكن است. در حالي كه كشور من از لحاظ اقتصادي توجه دنيا را به  خود جلب كرده، اما از لحاظ فرهنگي و هنري، ضعيف است و ما نيازمند كمك هستيم.