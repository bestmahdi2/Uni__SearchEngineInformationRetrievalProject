حل مشكلات بيوتكنولوژي؛ضرورت تدوين قانون ايمني
گروه شهري - دبير شوراي ملي ايمني زيستي به طور يكجانبه جلسات هماهنگي تدوين قانون ايمني زيستي را لغو كرد.
رئيس انجمن بيوتكنولوژي ايران با بيان اين مطلب به ايسنا گفت: تا سال گذشته حداقل چهار قانون ايمني زيستي در كشور تدوين شده كه به دليل ناهماهنگي وزارتخانه ها و دستگاه هاي ذي ربط به نتيجه نرسيده اند.
دكتر محمدعلي ملبويي تدوين قانون ايمني زيستي را برطرف كننده بخش عمده مشكلات بيوتكنولوژي كشور عنوان كرد و خواهان توجه دبيرخانه شوراي ملي ايمني زيستي به مشاركت تمامي وزارتخانه ها و دستگاه هاي ذي ربط و تداوم جلسات هماهنگي در راستاي تدوين اين قانون شد.
وي افزود: تا زماني كه در زمينه ايمني زيستي قانوني نداريم هر كسي مي تواند هر چيزي بگويد و هر سليقه اي مي تواند حاكم شود اما وقتي قانون داشته باشيم متخصصان ما تكليف خود را مي دانند كه اگر مي خواهند تكنولوژي جديدي را وارد كنند از چه مسيرهايي بايد عبور كرد و چه آزمايش هايي را بايد انجام دهند تا بتوانند مثلا مجوز رهاسازي محصولي را بگيرند.
وي خاطرنشان كرد: در چند ماه اخير دبيرخانه شوراي ملي ايمني زيستي باني حركتي شده و در حال تدوين قانون ايمني زيستي بوديم؛ به اين ترتيب كه شورايي تحت عنوان كميسيون هماهنگي شوراي ملي ايمني زيستي در دبيرخانه اين شورا كه در سازمان حفاظت محيط زيست است تشكيل شده بود و نمايندگان شش وزارتخانه و سازمان حفاظت محيط زيست(در مجموع هفت دستگاه)در اين جلسات شركت مي كردند و به طور فشرده اي در حال تدوين قانون ايمني زيستي بودند.
دكتر ملبوبي تصريح كرد: تا سال گذشته حداقل چهار قانون ايمني زيستي نوشته شده بود و اخيرا تلاش شد كه در يك جو كارشناسي و با قابليت بحث هاي علمي، قانون ايمني زيستي كشور را با استفاده از تجربيات و قوانين قبلي و همچنين قوانين كشورهاي ديگر تهيه كنيم. به اين منظور، يك گروه كاري تشكيل شد كه نمايندگان وزارت علوم و وزارت جهاد كشاورزي به دليل اين كه تسلط خوبي بر روي موضوع داشتند در آن نقش اصلي داشتند و البته دو نماينده هم از سازمان حفاظت محيط زيست در اين كارگروه بود كه تدوين اوليه قانون ايمني زيستي را آغاز كردند. بعد از آن اين قانون در كميسيون هماهنگي مطرح شد و بندهاي آن به صورت پراكنده مورد بحث بود، پيش نويس اوليه اي هم براي يك سمپوزيوم دو روزه تهيه شد كه در آن سمپوزيوم به دليل اين كه سازمان حفاظت محيط زيست نظر خاصي درباره محل دبيرخانه داشت و سعي مي كرد آن را در پيش نويس قانون بگنجاند كه مورد موافقت نمايندگان وزارت علوم، وزارت جهاد كشاورزي و وزارت بهداشت نبود، بحث با مشكل مواجه شد تا اين كه قرار شد هم نظرات محيط زيست و هم نظرات سه وزارتخانه در آن منعكس شود. وي با بيان اين كه در اين كميسيون هماهنگي، متخصصان مختلف به علاوه نمايندگان دستگاه ها و انجمن هاي علمي هم حضور داشتند به ايسنا گفت: اتفاق جديدي كه رخ داده اين است كه دبير شوراي ملي ايمني زيستي به طور يكجانبه اين جلسات را ملغي اعلام كرده و طي نامه اي به دستگاه ها اعلام كرده كه نيازي به ادامه اين جلسات نمي بيند و بقيه را طي مكاتبه با وزارتخانه ها رسيدگي خواهد كرد و پيش نويسي را كه الان تهيه شده و عمدتا نظرات سازمان حفاظت محيط زيست در آن است به عنوان پيش نويس نهايي شده تلقي كرده و مي خواهد به دستگاهها اعلام كند. دكتر ملبوبي تصريح كرد: نتيجه امر اين است كه نظر وزارتخانه ها در آن اعمال نشده و دستگاه ها، تشكيلات و خواسته هاي مختلفي دارند كه بايد اين قانون با تشكيلات آنها تطبيق پيدا كند كه اين امر نياز به بحث و بررسي بيشتر داشت. در آخرين جلسه اي كه داشتيم قرار شد كه در جلسه بعدي اين پيش نويس را نهايي كنيم اما متاسفانه با چنين نامه اي مواجه شديم كه به طور يك جانبه ملغي شد. به نظر من اين اقدام باعث مي شود كه حداقل يك سال ديگر تهيه پيش نويس قانون ايمني زيستي عقب بيفتد و به جاي اين كه بحثهاي علمي وكارشناسي در آن اعمال شود دچار بحث هاي بين دستگاهي شود و مساله معطل شود. در گذشته هم اين موضوع را تجربه كرديم بنابراين بهتر اين است كه اين جلسات مجددا احيا شوند. اين مساله خيلي مهم است چون در بحث ايمني زيستي ما قوانين تنظيمي ايمني زيستي را رقم مي زنيم و اگر ما اين قانون را نداشته باشيم بسياري از فعاليت ها دچار اختلال و توقف خواهند شد. چندي پيش نيز شاهد اظهاراتي از سوي رييس سازمان حفاظت محيط زيست در زمينه برنج تراريخته بوديم كه متاسفانه حاوي اشكالات علمي و حاكي از شناخت نادرست از مقوله ارزيابي مخاطرات بود كه يك بحث كاملا كارشناسي و علمي با ابعاد مختلف است. اين متخصص زيست فن آوري در گفت و گو با ايسنا يادآور شد: در پي مباحث مطرح شده درخصوص مخاطرات احتمالي رهاسازي برنج تراريخته مقاوم به آفات در سال 84 كارگروهي از سه انجمن علمي مرتبط - ژنتيك، بيوتكنولوژي و ايمني زيستي - به عنوان كميته حقيقت ياب براي بررسي مخاطرات احتمالي اين محصول از لحاظ زراعي، زيست محيطي و بهداشتي تشكيل شد تا با توجه به جنجال هاي غيرعلمي كه ايجاد شده بود و موضوع اصلي تحت الشعاع قرار گرفته بود انجمن ها سعي كردند فارغ از مسائلي كه در جامعه مي گذرد و بحث هاي غيرعلمي كه مطرح شده موضوع را بررسي كنند كه نتايج بررسي در قالب جزوه اي منتشر شد. اميدوارم كه بحث هاي غيركارشناسي در زمينه مقولات مربوط به ايمني زيستي ادامه پيدا نكند و با تصويب هر چه سريعتر قانون ايمني زيستي، كارها روال قانوني خود را طي كند.