عجايب ايران
كاخ چهلستون
آرش نورآقايي - فضاي كاخ چهلستون، همان فضاي قصه هاي هزار و يك شب به روايت شهرزاد قصه گوست و شايد از همين روست كه آرتور دوگوبينو مي نويسد: شهري همچون اصفهان ساخته نمي شد و چنين هنرهايي شكوفا نمي گشت، اگر پادشاهان و معماران بناهاي پايتخت(منظور اصفهان)روزها و شب هاي خود را صرف شنيدن داستان هاي شگفت انگيز مربوط به فرشتگان نكرده بودند. كاخ چهلستون اصفهان يكي از كاخ هاي مهم سه گانه باقي مانده از عصر صفوي است كه هر چند در مقايسه با كاخ هاي پادشاهان پيشين عظمت كمتري داشت، اما به خاطر تزئينات بي نظيرش بسيار جذاب بود. مبارك ترين بناهاي دنيا مصرع آخر شعري است كه به حساب حروف ابجد، سال اتمام بنا را بازگو مي كند و در كتيبه اي در كاخ از زير گچ بيرون آمد. سال 1057 هجري! كاخ چهلستون شامل تالار سلطنتي، ايوان و چندين اتاق مرتبط با يكديگر است و از جمله زيبايي هاي اين كاخ، آيينه كاري ها، گچ بري ها و نقاشي هاي عالي آن است. تا قبل از اينكه ايوان كاخ چهلستون ساخته شود، تمام ايوان هاي بناها از سه طرف محصور بوده اند و فقط يك جانب آنها باز بوده است، اما در اين ايوان، سه طرف باز و يك طرف بسته است. به همين خاطر اين ايوان فضاي جديدي در معماري ايراني پديد آورد كه ارتباط بي نظيري بين بيرون و درون ساختمان ايجاد مي كرد. از جذابيت هاي ديگر اين كاخ وجود باغ و استخر روبه روي كاخ است. انعكاس بنا در آب استخر حالتي خيال انگيز به آن مي بخشد كه بايد آن را تجربه كرد.