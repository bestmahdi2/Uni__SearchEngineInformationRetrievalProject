شناسايي درياچه سوخت قاچاق
فارس: يك شبكه بزرگ تهيه و توزيع فرآورده هاي نفتي به خارج از كشور شناسايي و متهم اصلي آن به همراه پرونده به مقامات قضايي ارجاع شد.
با همكاري عوامل امنيتي استان خراسان رضوي و نفوذ در اين شبكه قاچاق در نزديكي يكي از روستاهاي اطراف شهر مشهد مقدس در ميان دو كوه، يك درياچه سوختي كشف شد كه سوخت قاچاق آن با بسته بندي هاي گوناگون از جمله بشكه هاي قير توسط عناصر افغاني به اين كشور قاچاق مي شد.
متهم اصلي اين پرونده « م.ن »اقرار كرد در اين درياچه قريب به دو ميليون ليتر نفت كوره و يك صد هزار ليتر گازوئيل وجود دارد. اين شبكه وسيع، نفت مازوت قاچاق را از كوره هاي آجرپزي، آهك، حمام هاي روستايي داخل و خارج استان و طرق ديگر تحصيل و پس از فرآوري، آن را به قير و گازوئيل تبديل نموده و سپس اقدام به صدور آن توسط قاچاقچيان مي نمود. جريمه اين متهم حدود 40 ميليارد ريال برآورد و به متهم تفهيم شده است و از مقامات قضايي درخواست شده تا نسبت به تحويل محموله به شبكه توزيع فرآورده هاي نفتي و اخذ جريمه مذكور اقدام نمايد.