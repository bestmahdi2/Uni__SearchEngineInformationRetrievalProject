سهام خودرو پررونق شد
گروه بورس: تازه ترين گزارش هاي دريافتي حاكي است: در ابتداي سال جاري قيمت سهام 19 شركت خودروساز و قطعه ساز پذيرفته شده در بورس تهران افزايش يافته، در اين ميان فقط ارزش دارايي سهامداران چهار شركت افت كرده است.
به گزارش همشهري، خودروسازان بورس تهران كه از اول امسال جهشي جالب توجه را در حجم معاملات به نمايش گذاشته اند و حتي از نظر ارزش بازار پس از پنج سال به رتبه اول بورس تهران دست يافتند، در فروردين ماه دوره اي پر رونق را در بازار سهام شاهد بوده اند، در اين ميان قيمت سهام فنرسازي خاور با 5/15درصد رشد سودآورترين سهام اين گروه به حساب آمده است. قيمت سهام ايران خودرو هم 6/8 درصد افزايش يافته و بار ديگر به سطوح بالاتر از 300 تومان رسيده است. قطعات اتومبيل و الكتريك شرق دو شركت ديگر قطعه ساز بورس هستند كه نامشان در صدر جدول سهام سودآور گروه خودرو ديده مي شود. ارزش سهام اين دو شركت شش درصد افزايش يافته است. سهامداران سايپا و زامياد نيز در اين مدت، چهار درصد سود از محل رشد قيمت سهام خود كسب كرده اند. آمار موجود نشان مي دهد: از ابتداي امسال تاكنون نيمي از خريداران سهام خودرو براي خريد سهام سايپا صف كشيده اند، تعداد خريداران سهام اين شركت از مرز 3 هزار و 500 نفر فراتر رفته، در همين مدت دو هزار و 200 نفر در صف خريد سهام ايران خودرو ايستاده اند.
اما از سوي ديگر از نظر ميزان جذب نقدينگي ايران خودرو ديزل با توجه به دادوستدهاي 343 ميليارد ريالي صورت گرفته بر آن در جايگاه اول قرار گرفته، در عين حال سايپا با 161 ميليارد ريال و ايران خودرو با 54 ميليارد ريال مبادله رتبه هاي دوم و سوم را به خود اختصاص داده اند.
در طول دوره سپري شده از سال 85 تعداد خريداران سهام خودرو به 7 هزار و 700 نفر رسيد و ارزش كل نقدينگي سرازير شده به سوي سهام اين گروه از 600 ميليارد ريال فراتر رفت. اين ميزان نقدينگي براي 171 ميليون سهم از سهام شركت 24 شركت حاضر در گروه خودروسازان و قطعه سازان بورس پرداخت شد.
در حال حاضر گروه خودرو با اختصاص حدود 18درصد از كل ارزش جاري بازار سهام تهران بزرگترين گروه حاضر در بورس به حساب مي آيد.