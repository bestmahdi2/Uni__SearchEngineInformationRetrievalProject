متهم به قتل زن مشهدي، پس از 3 سال در زندان شناسايي شد
مشهد- كارآگاهان پليس، پس از گذشت 3 سال موفق شدند، متهم به قتل يك زن 58 ساله را در زندان شناسايي كنند.
به گزارش ايسنا،  در خرداد ماه سال 1381، پير زن 58 ساله اي در منزل مسكوني  خود واقع در خيابان «گاز» مشهد به قتل رسيد كه با اطلاع موضوع به مركز فوريت هاي پليسي،110 اكيپ ويژه اي  از ماموران اداره قتل پليس آگاهي مشهد، تحقيقات گسترده خود را آغاز كردند،اما در آن تاريخ به نتيجه مشخصي نرسيدند.
سرانجام پس از 3 سال پيگيري و تعقيب پرونده، پليس توانست با توجه به سرنخ هاي به دست آمده، متهم به قتل را در بهمن ماه سال جاري در زندان شناسايي كند.
بررسي سوابق اين متهم جوان نشان مي داد كه وي در حال حاضر به اتهام ديگري در زندان مشهد زنداني است كه با هماهنگي مراجع قضايي، وي از زندان تحويل گرفته شد.
مرد 28 ساله در اعترافات خود گفت: در روز حادثه از كوچه رد مي شدم و با احتمال اينكه در منزل پيرزن كسي نيست از روي در وارد منزل شدم، حين ارتكاب سرقت، پيرزن را ديدم كه شروع به سر و صدا  كرد، از اين رو در حالي كه خيلي ترسيده بودم، او را خفه كردم. وي به ماموران گفت: بعد از قتل پيرزن، يك رشته گردنبند و سه حلقه انگشتر طلاي وي را به سرقت بردم.