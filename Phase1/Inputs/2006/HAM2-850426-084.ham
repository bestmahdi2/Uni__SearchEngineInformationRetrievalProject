نگاه دوم
هزينه هاي يك غفلت
گروه شهري- محدثه قيدي:تغيير جهت خودروهاي عبوري در محورهاي شرقي- غربي و برعكس به سمت تونل رسالت و نجات بزرگراه همت از شر بار سنگين ترافيك را بايد جشن گرفت. چرا؟ چون از ديروز ديگر صداي اعتراض مردم خسته از ترافيك فرساينده همت خاموش شده است. زيرا از اين به بعد هرگز نام «بزرگراه همت» با عكس العمل شرطي نگراني و دلهره گرفتار آمدن در ترافيك كور توأم نخواهد بود.
كاهش زمان سفر در همت با در نظر گرفتن كاهش 2 تا 3 هزار خودروي سواري در ساعت كاهش مصرف سوخت به ميزان 19 درصد در ماه، كاهش آلودگي هوا به ميزان 682 تن در سال، كاهش تراكم ترافيك در همت، حد فاصل چمران تا ولي عصر به ميزان 20 درصد و كاهش هر چند اندك آسيبهاي روحي و رواني ناشي از معطلي در ترافيك كه از شدت شيوع هرگز آمار مشخصي از ميزان فراگيري آن اعلام نشده! از جمله ثمرات بهره برداري از تونل رسالت به شمار مي رود.
اگر زمان بهره برداري از تونل رسالت با در نظر گرفتن 36 ماه ظرف زماني پيش بيني شده اوليه به دليل نبود سابقه ساخت سازه هاي زيرزميني، تغيير مكرر مديريتي و كمبود اعتبار با 6 سال تأخير در بهره برداري مواجه شد تا نمره منفي در كارنامه اين پروژه به لحاظ كندي پيشرفت كار ثبت شود اما اينك مي توان اميدوار بود كه از تجربه مديريتي و دانش فني پديد آمده از اتمام چنين طرحي در پروژه هاي به مراتب سخت و پيچيده تر بهره ها برد. در حدي كه كارشناسان پروژه تونل رسالت را در اندازه يك دانشكده فني مهندسي سرشار از اندوخته هاي علمي و تجربه هاي عملي ارزشمند نام مي برند.
از طرفي اجراي چنين پروژه هايي در جهت رويكرد مديريت شهري كه همانا ترجيح پياده بر سواره است را مي توان قدمي كوتاه در مسير طولاني آماده ساختن پوسته رويي شهر براي تردد روان، پاك و آرام عابرين پياده قلمداد كرد.
طرح احداث پياده راه ها از جمله پياده راه تجريش - زرگنده، پياده راه  باغ سپهسالار، پياده راه دارآباد، پياده راه تجريش راه آهن و يا احداث سازه هاي زيرزميني نظير تونل رسالت به منظور انتقال ترافيك روبه تزايد به زيرزمين را نيز مي  توان در راستاي تحقق همين رويكرد بررسي كرد. واقعيت آن است كه اگر ديرتر بجنبيم و اگر تدبيري نينديشيم چه بسا شهر تهران خالي از روح انساني به جولانگاه انبوه آهن آلات متحرك تبديل و جبران عوارض و آسيبهاي روحي، رواني و عاطفي حاصل از آن غيرممكن شود.شايد اشاره به 5/6 ميليون نفر ساعت كار كرد كارگران تونل رسالت، 9 سال زمان، 640ميليارد ريال اعتبار تنها گوشه اي از هزينه هايي باشد كه در جهت جبران غفلت از پياده   و ترجيح سواره به شهر تحميل شده است.