اصل 44
عوامل ناكامي در خصوصي سازي
گروه اقتصادي- سازمان خصوصي سازي در گزارشي با بررسي عملكرد خصوصي  سازي و واگذاري شركت هاي دولتي در سال هاي گذشته، نبود عزم جدي و وفاق در مسئولان را عوامل اصلي ناكامي خصوصي سازي در ايران اعلام كرد.
سازمان خصوصي سازي در اين گزارش آورده است: بعد از انقلاب اسلامي، روند تحولات قانوني و عملكردي خصوصي سازي در كشور به طور خلاصه شامل چهار دوره واگذاري بر اساس قانون برنامه اول توسعه(1368 تا 1373)، واگذاري بر اساس قانون نحوه واگذاري سهام دولتي به ايثارگران و كارگران(1374 تا 1376)، واگذاري بر اساس تبصره 35 قانون بودجه(1377 تا 1379)، و واگذاري بر اساس قانون برنامه سوم توسعه(1379 به بعد)مي شود. به نظر مي رسد عمده ترين مشكل در فرآيند خصوصي سازي، نبود عزم جدي و وفاق در مسئولان باشد، زيرا با وجود توصيه هاي مختلف و چارچوب هاي قانوني، در عمل سياستگذاران كلان به اين موضوع خوشبين نيستند. به دليل اين كه برخي شركت ها منافعي به صورت مستقيم و غيرمستقيم براي دستگاه ها داشته اند و از طرفي به موجب ماده 19 قانون برنامه سوم توسعه بايد 50 درصد وجوه حاصل از فروش شركت ها به خزانه واريز شود بنابراين دستگاه ها تمايلي به واگذاري اينگونه شركت ها ندارند.
تركيب واگذاري شركت هاي تحت پوشش سازمان گسترش و نوسازي صنايع ايران طي سال هاي 1369 تا 1375 نشان دهنده آن است كه به طور متوسط 33.9 درصد اين شركت ها به بخش خصوصي و 66.1 درصد به نهادها و موسسه ها واگذار شده است. بررسي هاي انجام شده در مورد 42 شركت واگذار شده، نشان مي دهد كه به رغم تعبير مديران سطوح بالا، اين شركت ها از نظر تامين منابع مالي به نظام بانكي كشور وابسته اند.
سازمان خصوصي سازي نخستين اقدام براي تسهيل فرآيند خصوصي سازي را تعيين راهبرد دقيق و شفاف و ابلاغ آن به دستگاه ها مي داند و لحاظ كردن موارد زير در تعيين راهبرد خصوصي سازي را ضروري مي داند:
* عدم واگذاري سهام شركت هاي دولتي به موسسه هاي غيردولتي عمومي مانند سازمان تامين اجتماعي و سازمان بازنشستگي كشوري
* تعيين اولويت در واگذاري  شركت ها و تبيين شاخص هاي اولويت گذاري كه براي اين منظور شركت هايي با ساختار و اندازه كوچك يا سودده و نيز شركت هايي كه از نظر حقوقي نقش بيشتري در وظايف تصدي گري دولت دارند، مي توانند به عنوان شاخص هاي اولويت بندي در نظر گرفته شوند.
* با توجه به اصول مصرح قانون اساسي(بند 2 اصل 43 و اصول 44، 46 و 47)در حفظ مالكيت اشخاص، لازم است در اجراي خصوصي سازي، زمينه سازي فرهنگي از طريق رسانه ها انجام شود تا از بروز پيامدهاي منفي اين فرآيند در سطح جامعه كه معمولا به كسب ثروت بيشتر توسط برخي افراد جامعه مي انجامد، جلوگيري كند.