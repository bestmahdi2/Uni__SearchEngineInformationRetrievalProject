مذاكره وزير خارجه آمريكا با مقام هاي منطقه
ايسنا: كاندوليزا رايس، وزير خارجه  آمريكا در سفر دوره اي خود به كشورهاي منطقه از مصر، عربستان، لبنان و امارات ديدار كرد. به گزارش شين هوا، حسني مبارك، رييس جمهور مصر در ديدارش با كاندوليزا رايس، وزير امور خارجه  آمريكا گفت: بايد به حماس فرصتي داده شود تا اوضاع را ارزيابي كرده و موضع روشني اتخاذ كند. وي از واشنگتن خواست به حمايت از محمود عباس، رييس فعلي تشكيلات خودگردان فلسطين ادامه دهد. اما واشنگتن بار ديگر از حماس خواست شيوه اش را تغيير دهد. عربستان سعودي نيز پس از مصر درخواست رايس را براي قطع كمك به دولت فلسطين به رهبري حماس رد كرد.سعود الفيصل، وزير امور خارجه  عربستان در يك كنفرانس خبري مشترك با رايس بيان داشت: پادشاهي عربستان بر تعهد كامل خود در اجتناب از پيش داوري تاكيد دارد.
دولت فلسطين سالانه به  1‎/8ميليارد دلار كمك بين المللي نياز دارد و مقام هاي دولت موقت گفته اند كه در آستانه  بحران مالي هستند. رايس گفت:  زندگي خوب براي مردم فلسطين نيازمند همكاري با اسراييل است. اين يك حقيقت ساده است كه اقتصاد اسراييل و فلسطين با يكديگر كار مي كنند.
وزير خارجه  آمريكا سپس به طور غير منتظره به لبنان وارد شد. وي به منظور اعلام حمايت خود از دولت لبنان كه در تلاش براي رهاشدن از نفوذ سياسي سوريه به سر مي برد، تحت تدابير شديد امنيتي از بيروت، بازديد كوتاهي به عمل آورد.
رايس پس از ديدار با فواد سنيوره، نخست وزير لبنان گفت اكنون زمان آن فرارسيده تا حمايت قاطعانه  دولت آمريكا از مردم لبنان را به قطع و يقين اعلام داريم و بر آن تاكيد كنيم. وزير امور خارجه  آمريكا از ديدار با لحود خودداري كرد و تصريح كرد كه رييس جمهور لبنان بايد به دليل عملكرد سابقش در زماني كه بيروت تحت اداره  دمشق بود، از سمت خود كناره گيري كند.
رايس همچنين بار ديگر بر درخواست واشنگتن مبني بر خلع سلاح حزب الله لبنان طبق قطعنامه  شماره 1559شوراي امنيت سازمان ملل تاكيد كرد و خاطر نشان ساخت كه ضرب الاجلي براي تحقق اين امر از سوي دولت لبنان در نظر گرفته نشده است.