ركورد طلاق در تهران شكسته شد
ايسنا: مديركل امور اجتماعي استانداري تهران با اشاره به اين كه سال گذشته حدود يك ميليون نفر در استان تهران مستقيم و غيرمستقيم از واقعه طلاق آسيب ديده اند، گفت: با اين شرايط 5/1درصد سرانه جمعيت كشور در استان تهران از اين امر آسيب ديده اند.
ابراهيم رضواني با اشاره به اين كه تخريب هاي رواني ناشي از طلاق از تخريب هاي ناشي از زمين لرزه بيشتر است، افزود: از 20 سال گذشته تا كنون درصدهاي طلاق افزايش يافته است به طوري كه سال،64 حدود 66 هزار ازدواج ثبت شد اما در همان زمان 11 هزار واقعه طلاق نيز رخ داد.
به گفته وي 16درصد ازدواج هاي بيست سال گذشته منجر به طلاق شده است. رضواني با بيان اين كه پايين ترين رقم طلاق استان طي 20 سال گذشته مربوط به سال 72 با حدود 81 هزار ازدواج و 8 هزار و 600 واقعه طلاق بوده است، تصريح كرد: در سال 72، 11 درصد ازدواج ها منجر به طلاق شد و اين رقم پايين ترين درصد طلاق طي 20 سال گذشته در استان است.
مديركل امور اجتماعي استانداري تهران با بيان اين كه از سال 72 آمار طلاق در استان رو به رشد بوده است، يادآورشد: سال 84 ركورد طلاق ها طي 20سال گذشته در استان شكسته شد، به طوري كه 19 درصد ازدواج ها منجر به طلاق شده است. وي گفت: سال،84 118هزار و 552 واقعه ازدواج و 22 هزار و 493 واقعه طلاق در استان تهران رخ داد، به طوري كه در سال گذشته روزانه حدود 85 فقره طلاق در استان ثبت شده است. مديركل امور اجتماعي استانداري تهران تصريح كرد: در مجموع 45 هزار زن و مرد در سال گذشته زندگي اول خود را از دست داده و با توجه به اين كه اكثر اين خانواده ها حدود دو فرزند داشته اند، 45 هزار فرزند نيز به عنوان فرزندان طلاق تحويل جامعه شده اند. مدير كل امور اجتماعي استانداري تهران با ذكر اين مطلب كه بيش از 70 درصد موارد طلاق بين سنين 20 تا 39 سال رخ مي دهد، گفت: اگر ما در سياستگذاريها و برنامه ريزيهاي اجتماعي، اين سنين به خصوص سن 25 تا 29 سال را مدنظر قرار دهيم عدد بزرگي از آمار طلاق را تحت الشعاع قرار مي دهيم.