جشنواره فيلم فجر به پايان رسيد
ايسنا: حسين صفارهرندي، وزير فرهنگ و ارشاد اسلامي، در آيين پاياني بيست وچهارمين جشنواره فيلم فجر در سخناني از سينماگران دعوت كرد تا فرهنگ غني كشورمان را در فيلم ها بگنجانند و به جهانيان نشان دهند.
وي گفت: اگر ما به سينماي رو به اعتلاي ملي ايران مي انديشيم و گمان مي كنيم سينماي ما بايد در اقصي نقاط كشور حرفي براي گفتن داشته باشد بايد به جاي استفاده از چيز هاي وارداتي در فيلم هايمان به ريشه خودمان مراجعه كنيم.
حسين صفار هرندي با بيان اين كه جهان منتظر است راز و رمز اين همه تحول را از كشور ما بشنود تصريح كرد: ما فرهنگي داريم كه زير بار زور و ظلم نمي رود و براي آزادي له له مي زند و براي محبت سرمايه گذاري مي كند و بايد اينها را نشان دهيم. وي با آرزوي توفيق براي سينماي ملي و دستيابي سينماي ايران به قله هاي بلند عزت و اقتدار اظهار داشت: اميدوارم در سايه برگشت به هويت خويش و اصرار بر ريشه هاي خود راه هايي به جهان بيرون برقرار كنيم و بتوانيم پياممان را با غرور و افتخار به جهان ابلاغ كنيم.
همچنين محمدرضا جعفري جلوه، معاون سينمايي وزير فرهنگ و ارشاد اسلامي، هم كه براي اهداي لوح تقدير به برادر مصطفي عقاد فيلمساز فقيد جهان اسلام بر روي صحنه حاضر شده بود، عقاد را مردي بزرگ در جهان اسلام خواند و گفت: او با زبان تصوير از اسلام سخن گفت و فيلم هاي اين آيين منور را در مرتبتي عالي معرفي كرد.
وي افزود: اميدوارم سينماي جهان اسلام در راهي كه عقاد آغازگر آن بوده بتواند پرتوان ادامه مسير دهد و اين آيين نوراني را در بهترين شكل معرفي كند.
بر اساس اين گزارش، در ابتداي اين مراسم كه اجراي آن را احمد نجفي بر عهده داشت، عليرضا رضا داد، دبير جشنواره در سخناني با بيان اين كه بخش بين الملل جشنواره فيلم فجر با هدف مقابله با موج نو سينماي غير متعهد كه مي خواهد بر سينماي فرهنگي سيطره يابد تشكيل شد، اظهار داشت: ما دست همه سينماگران متعهد را در سراسر جهان به گرمي مي فشاريم و مطمئن هستيم حلقه هاي اين سينما همديگر را در هر كجا كه باشند پيدا مي كنند و راه درست را مي پيمايند.
در اين مراسم كه با حدود 45 دقيقه تأخير آغاز شد و دكور هاي سنتي آن جلب توجه مي كرد، گروه موسيقي سنتي به سرپرستي حسام الدين سراج به اجراي برنامه پرداختند و در آخر مراسم نيز قسمت هايي از تعزيه حر اجرا شد.
اسامي برگزيدگان در بخش هاي مختلف را در روزنامه فردا خواهيد خواند.