نگاه
در حسرت سالن استاندارد
سعيد مروتي- دوستي مي گفت به يكي از تهيه كنندگان سينما گفتم فيلم تازه است اما با وجود در اختيار داشتن 17 سالن، فروش جالب توجهي ندارد. اين تهيه كننده پاسخ داد: بيشتر سالن هايي كه به فيلم من داده اند حكم سياهي لشكر را دارند. او ادامه داد: حاضرم نيمي از سالن ها را با يكي از سالن هاي مركز شهر عوض كنم. چون هر فيلمي در آن سالن بيش از
2 ميليون تومان مي فروشد ولي مجموع فروش
10 سالن فيلم من به زحمت 1 ميليون تومان مي شود.
صحبت هاي اين تهيه كننده گرچه ممكن است قدري اغراق آلود به نظر برسد ولي خالي از حقيقت نيست.چنانچه چندي پيش يكي از مسئولان سينمايي در اظهار نظري از كمبود سالن هاي پرمخاطب در پايتخت سخن گفت. او اظهار داشت: در تهران به ظاهر 60 سينما وجود دارد اما واقعيت اين است كه تهران تنها 15 سينماي واقعاً فعال دارد، چون بقيه سينماها حتي بازده قيمت كپي فيلم را هم ندارند.
بنابر اين بخش زيادي از فيلم ها فروششان فقط از سه يا چهار سالن است. بخش قابل توجهي از سالن هاي سينما در واقع سالهاست كه متروكه شده اند. به عنوان مثال در خيابان لاله زار، سينماهاي زيادي به چشم مي خورد كه جز سينما كريستال بقيه آنها در شرايط نامناسبي به سر مي برند و بسياري از آنها در اين سال ها تعطيل شده اند. سينما كريستال هم تنها به واسطه عشق و علاقه و تخصص مدير دلسوزش تاكنون آبروداري كرده است. جداي از فرسودگي امكانات سينماهاي واقع در اين خيابان، اين موقعيت جغرافيايي است كه سهم اصلي را در كم مخاطب بودن اين سالن ها دارد.
در نقطه مقابل مي توان به سالن هاي پر رونق تهران اشاره كرد كه يا در اين سال ها مورد توجه قرار گرفته و به لحاظ تجهيزات فني و امكانات رفاهي رشد قابل توجهي كرده اند(مانند سينما فرهنگ)و يا در مناطقي واقع شده اند كه مركز تردد مردم هستند. مثل سينماهايي كه در محدوده ميدان وليعصر(عج)واقع شده اند. جالب اين كه سينماي پر تماشاگري چون قدس كه هر تهيه كننده اي آرزوي در اختيار گرفتنش را دارد به خاطر موقعيت ممتاز جغرافيايي اش مورد استقبال تماشاگر قرار مي گيرد، در حالي كه اين سينما به لحاظ سيستم صوتي دچار مشكل است. چنان كه سينما آفريقا(ديگر سالن پرفروش تهران)هم سالهاست تصويري نامطلوب را به نمايش مي گذارد. در شرايط فعلي مي توان با تغيير كاربري سينماهايي كه بود و نبودشان هيچ تأثيري بر سينماي ايران ندارد، به فكر ساخت و ساز سالن هايي مجهز و مدرن در نقاطي بود كه هيچ سينمايي در محدوده شان به چشم نمي خورد. حل مشكل سالن هاي سينما عزمي جدي را مي طلبد. مي توان بخشي از اعتباراتي كه در اختيار فيلم هايي نه چندان قابل توجه قرار مي گيرد را صرف سالن سازي كرده و يكي از معضلات جدي سينماي ايران را حل كرد.