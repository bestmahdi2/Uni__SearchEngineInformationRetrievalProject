788 نفر در ايران وارد مرحله بيماري ايدز شده اند
فارس: آمارهاي رسمي نشان مي دهد 13هزار و 357 نفر در ايران آلوده به ويروس hiv هستند و از اين تعداد 788 نفر وارد مرحله بيماري ايدز شده اند كه وزارت بهداشت براي تامين داروهاي رايگان آنان ماهانه 250هزار تومان براي هر يك از اين بيماران هزينه مي كند.
عباس صداقت- رئيس اداره ايدز وزارت بهداشت- افزود: وزارت بهداشت از 5 سال پيش براي كنترل بيماري ايدز در كشور، برنامه استراتژيك بيماري ايدز را تدوين و اجرا كرد. اين برنامه حاوي 11 استراتژي مختلف بود كه مهمترين آن، اجراي برنامه كاهش آسيب با توزيع سرنگ و سوزن يك بار مصرف در ميان معتادان تزريقي و آگاه سازي مردم در مورد خطر رو به رشد اين بيماري بود.
وي اضافه كرد: اكنون برنامه دوم استراتژيك بيماري ايدز در حال تدوين است كه به عنوان يك برنامه 3ساله قرار است به دنبال برنامه اول و تا آخر برنامه چهارم توسعه و همسو با آن اجرا شود.
صداقت گفت: برنامه استراتژيك اول ايران براي كنترل ايدز، يك برنامه موفق بود كه براي گروه هاي مختلف در معرض خطر شامل معتادان، زندانيان و افراد در معرض خطر سخت دسترس برنامه داشت. اين برنامه اكنون به عنوان يك الگو در بين كشورهاي منطقه مطرح است و بسياري از اين كشورها خواستار استفاده از اين برنامه هستند.