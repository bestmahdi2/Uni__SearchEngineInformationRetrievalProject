در پي نامه 156 نماينده براي تامين اعتبار كاهش تصادفات جاده اي، همشهري بررسي مي كند
ايران رتبه اول در تصادفات جاده اي
گروه اجتماعي - مريم غفاري: بيماريهاي قلبي - عروقي، استعمال دخانيات و حوادث و صدمات جاده اي به عنوان 3 تهديد روبه رشد در كشورمان تلقي شده كه بار مضاعفي در هزينه هاي درماني بر جامعه تحميل مي كنند و نيازمند عزم ملي جهت پيشگيري از آنها هستيم.
به گزارش همشهري، در پي نامه 156 نماينده مجلس درخصوص تامين اعتبار لازم براي كاهش تصادفات جاده اي و عليرغم اقدامات جدي و پيگير وزارت بهداشت و درمان در سال جاري در خصوص كاهش مرگ و مير ناشي از حوادث جاده اي هنوز ايران در رابطه با تصادفات در جهان رتبه اول را دارد و مرگ و مير در اثر تصادف در ايران، دومين علت مرگ و مير در كشور است. در ايران در هر ساعت 3 نفر جان خود را در سوانح رانندگي از دست مي دهند، در جاده ها تصادف هر 24 دقيقه يك قرباني مي گيرد، تنها در پنج سال گذشته صد هزار نفر در ايران بر اثر حوادث رانندگي جان داده اند. در ايران هيچ كس از اين مصيبت به مثابه يكي از بزرگ ترين خطراتي كه جانش را به عنوان يك شهروند تهديد مي كند در امان نيست و خطر مرگ ناشي از حوادث رانندگي به عنوان دومين عامل مرگ و مير در كشور دايماً روي سر پياده  و سواره، راننده و مسافر پرواز مي كند.
به گزارش سازمان بهداشت جهاني سالانه بيش از 20 ميليون نفر در جاده هاي جهان و 30 هزار نفر در جاده هاي ايران به دليل تصادفات و حوادث ترافيكي كشته مي شوند.
افزايش شمار وسايل نقليه علاوه بر هزينه هاي مستقيم آسيب ها و مرگهاي جاده اي، داراي آثار جدي ديگري بر سلامت و آثار گسترده تر اجتماعي، اقتصادي و محيطي است. اين نوع صدمات به طور تقريبي باعث يك سوم از بار بيماران حاد در بسياري از بيمارستانهاي كشورهاي با درآمد كم تا متوسط هستند و بين 30 تا 86 درصد از موارد پذيرش بيمارستاني مربوط به تروما، ناشي از اين آسيب ها مي باشند.
تصادفات قابل پيشگيري هستند و رويكردي به ايمني جاده مورد نياز است تا 3 جزء راننده، وسيله نقليه و محيط  ساخته شده را به عنوان يك سيستم ديناميك در نظر بگيرد كه در آن، ايمني يك مسئوليت مشترك محسوب مي شود.
اين نوع رويكرد در صدد شناسايي تمام منابع خطا يا ضعف در طراحي بوده كه در بروز آسيب هاي ناشي از ترافيك جاده اي دخيل است و سپس سعي مي كند پيامدهاي آن را تخفيف دهد.