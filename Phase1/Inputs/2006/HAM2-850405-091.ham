ديدارهاي عبدالله گل در تهران
لاريجاني: نگاه ما جدي است، مي خواهيم مسأله حل شود
گروه سياسي- وزير خارجه تركيه روز گذشته پس از ديدار با نمايندگان عالي ديپلماسي كشور، تهران را ترك كرد. عبدالله گل كه پيشتر در تركيه با دبير شوراي عالي امنيت ملي ايران ديدار كرده بود و به لحاظ سابقه حضور منوچهر متكي در سالهاي پيش در تركيه به عنوان سفير ايران با او آشنايي داشت، روزي گرم در ديپلماسي ايران را رقم زد. منوچهر متكي يك روز پيشتر زبان ديپلماسي را در آلمان به نمايش گذاشته و با صراحت به همتاي آلماني خود گفته بود كه 116 كشور غيرمتعهد از ايران حمايت كرده اند و 57 كشور اسلامي نيز گفته اند كه مذاكره با ايران بايد بدون پيش شرط باشد، از اين رو ايران در هيچ انزوايي نيست. عبدالله گل نيز در جريان همه اين مطالب بود و از همين رو خوشبين بود كه مذاكرات هسته اي از راه ديپلماتيك حل شود.
علي لاريجاني پس از ديدار با وزير خارجه تركيه تصريح كرد كه نگاه ايران به بسته پيشنهادي اروپا جدي است و مصمم هستيم كه پرونده هسته اي ايران به نحو مطلوب حل شود. دبير شوراي عالي امنيت ملي همچنين خبر داد كه مذاكرات ايران و اروپا با ديدار قريب الوقوع سولانا از ايران آغاز خواهد شد.
به گزارش ايرنا، عبدالله گل تأكيد كرد كه كشور وي سعي دارد مسأله هسته اي ايران از راه ديپلماتيك حل شود. وي اطمينان داد كه حسن نيت بر بررسي ايران حاكم است.وزير خارجه ايران نيز پس از ديدار با همتاي ترك خود خبر داد كه عبدالله گل حامل پيامي از سوي نخست وزير تركيه براي رئيس جمهوري است. وي به محتواي پيام ارسالي اشاره اي نكرد. عبدالله گل همچنين تأكيد كرد كه كشورش رايزني هاي زيادي در خصوص همكاري نزديك با ايران و حل مسائل منطقه و هسته اي داشت و از مذاكرات استقبال مي كند.
عبدالله گل روز گذشته ديداري نيز با رئيس مجلس شوراي اسلامي داشت و پس از آن راهي آنكارا شد.
ديدار وزير خارجه تركيه به اين لحاظ مهم است كه عبدالله گل به زودي عازم واشنگتن مي شود كه اين روزها خط سير ديگري غير از مذاكره را دنبال مي كند. در حالي كه هنري كيسينجر وزير خارجه پيشين آمريكا در گفتگو با واشنگتن پست خواهان تعامل جديد ايران و آمريكا شده، لس آنجلس تايمز نوشته كه مقامات كاخ سفيد نگران مسأله اي مبهم به نام صدور تروريسم از ايران به ونزوئلا هستند و با چنين پرونده هايي فضاي رسانه اي را نسبت به ايران مسموم كرده اند.