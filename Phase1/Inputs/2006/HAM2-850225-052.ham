بازتاب
بحران اجتماعي - بهداشتي قرن
مريم غفاري
«رئيس مركز مديريت بيماري هاي وزارت بهداشت با اعلام اينكه شيوع ايدز در كشور رو به گسترش است،  نسبت به كاهش سن مبتلايان به ايدز هشدار داد. وي گفت: كشور ما، با وجود 5/22ميليون نفر بين رده سني 15 تا 29 سال داراي جمعيتي جوان است كه اين جواني جمعيت، رفتارهاي پرخطر نيز به دنبال دارد، لذا در سال هاي آينده با موج ديگري از مبتلايان كه از طريق تماس جنسي به ايدز گرفتار شده اند، روبه رو خواهيم شد چون الگوي ابتلا به ايدز در حال تغيير است.»
ترديدي نيست كه مهم ترين تغييراتي كه جوانان بايد خود را با آن تطبيق دهند، تحولات روان شناختي و جسماني است كه طي دوره نوجواني روي داده و با بلوغ جنسي همراه است. بلوغ جنسي پيوند نزديكي با تغييرات جسمي دارد و لاجرم تاثير عميقي بر فرد باقي مي گذارند.شايد مهم تر از همه، تاثيري باشد كه اين قبيل تغيير و تحولات بر هويت فرد مي گذارند؛ تعامل هويت فردي كه استقلال طلبي و متفاوت بودن را مي طلبد و چالشي درخور توجه در امر سازگاري جوانان ايجاد مي كند.
از سوي ديگر به دليل پيچيدگي هاي جامعه مدرن، اكنون جوانان در حالي به بلوغ جسمي مي رسند كه هنوز بسياري از آنها قابليت عملكرد مناسب در نقش هاي اجتماعي بزرگسالان را كسب نكرده اند. از همين منظر است كه همواره رفتار جنسي جوانان همواره عامل نگراني بزرگسالان جامعه است و روند رو به گسترش ايدز در سال هاي اخير بر دامنه اين نگراني ها بيشتر افزوده است.جواني، دوره تجربه اندوزي است و جوانان اغلب خود را آسيب ناپذير تلقي مي كنند با اين حال هنگامي كه در مرحله جستجوي شريك زندگي قرار مي گيرند، بسيار آسيب پذيرند.
پيامدهاي خطرناك بيماري ايدز،  چنان آشكار و شناخته شده اند كه ديگر نيازي به تكرار آنها نيست. مبارزه با اين بيماري قرن، يكي از آرمان هاي هشت گانه توسعه هزاره سازمان ملل متحد است اما متاسفانه پس از گذشت 7سال از تعهدي كه دولت ها براي كنترل ايدز داده اند هنوز موفقيت چنداني در اين زمينه به دست نيامده و آمارها نيز روندي صعودي را دنبال مي كنند.
اقدامات پيشگيرانه براي تمام اقشار جامعه و ارائه خدمات تشخيص درماني و حمايت از مبتلايان به ايدز دو استراتژي روشن و مشخص در زمينه مبارزه با ايدز است. براي جلوگيري از تبديل شدن ايدز به يك بحران اجتماعي در سال هاي آينده با توجه به جواني فوق العاده جمعيت كشور، ايجاد يك بسيج همگاني از مسئولان، خانواده ها، نظام هاي آموزشي، مؤسسات تحقيقاتي و تشكل هاي غيردولتي ضروري به نظر مي رسد. با آموزش هاي درست و به موقع مي توان جلوي گسترش اين بيماري را گرفت.