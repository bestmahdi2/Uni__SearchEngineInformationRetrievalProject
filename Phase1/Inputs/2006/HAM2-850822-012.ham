يادداشت
بياييد اينگونه باشيمعليرضا مختارپور
يكي از برنامه هاي بزرگداشت سال پيامبر اعظم(ص)در سال جاري كه از سوي مقام معظم رهبري به عنوان سال پيامبر اعظم(ص)نامگذاري شده تبليغ و ترويج تعاليم آن حضرت در سطح جامعه است.
شك نيست كه احترام و تعظيم آن حضرت هنگامي تحقق مي يابد كه تعاليم اخلاقي، اجتماعي، ديني، فرهنگي و سياسي ايشان مورد توجه و ملاك عمل توسط مسئولين مختلف نهادهاي دولتي و خصوصي و همين طور عموم مردم قرار گيرد. به همين منظور آن ستاد در هر هفته به دعوت از مردم براي عمل به يكي از تعاليم آن حضرت مي  پردازد. هفته جاري به دعوت از عموم مردم و مسئولين براي رعايت اعتدال و ميانه روي اختصاص يافته است.
رسول اكرم(ص)فرمود: ايهاالناس عليكم بالقصد عليكم بالقصد فان الله تعالي لايمل حتي تملوا؛ يعني اي مردم معتدل باشيد، معتدل باشيد زيرا خداوند متعال ملول نمي شود مگر هنگامي كه شما ملول شويد(نهج الفصاحه حديث 1045).
اقتصاد در لغت معاني مختلفي دارد كه از آن جمله ميانه روي و اعتدال است. از همين رو مقتصد در لغت به كسي اطلاق مي شود كه از افراط و تفريط در امور بپرهيزد و با تدبير و تعقل به انتخاب راه مطابق با عدالت كه همانا ميانه روي و اعتدال است بپردازد.
روشن است كه منظور از ميانه روي، رعايت حد وسط رياضي ميان امور نيست. شايد ذكر يك مثال مفيد فايده باشد براي كسي كه نياز به مصرف يك كيلوگرم مواد غذايي در روز دارد مصرف كمتر از آن تفريط و مصرف بيشتر از آن افراط و اسراف است و مصرف يك كيلوگرم معتدل است اما براي كسي كه نياز به مصرف نيم كيلو مواد غذايي دارد مصرف يك كيلوگرم افراط و كمتر از نيم كيلو تفريط است.
از اين سخن صرفاً رعايت اعتدال متناسب با وضع فرد و شرايط استنباط مي شود و نبايد از اين سخن نسبيت مطلق مفاهيم اخلاقي را برداشت كرد؛ زيرا در بسياري از امور اخلاقي و مفاهيم ديني نمي توان به حد وسط ميان دو قطب افراط و تفريط قائل شد. مثلاً ميان راستگويي و دروغگويي، حد وسطي وجود ندارد، بلكه راستگويي فضيلت و دروغگويي رذيلت است. اما ميانه روي و اعتدال توصيه شده در حديث نوراني پيامبر اعظم(ص)در واقع بياني از آيه شريفه قرآن كريم است كه مي فرمايد: ولاتجعل يدك مغلوله الي عنقك و لاتبسطها كل البسط فتقعد ملوماً محسوراً(سوره اسراء، آيه 29) ؛ يعني مانند بخيلان مباش كه گويي دستهايشان به گردنشان زنجير شده و قادر به كمك وانفاق نيستند و از سوي ديگر، مانند فردي مباش كه كاملاً دست خود را گشوده و چيزي در دستش باقي نمي ماند(ترجمه همراه با توضيح برگرفته از تفسير نمونه).
البته اعتدال و ميانه روي در بسياري از حوزه هاي عمل و فعاليت فردي و اجتماعي به عنوان يك اصل، ضروري است و قابليت توجه و اجرا دارد.
بايد اينگونه باشيم.