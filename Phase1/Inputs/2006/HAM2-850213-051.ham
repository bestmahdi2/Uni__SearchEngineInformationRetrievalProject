فعاليت گلدكوئيست همچنان ادامه دارد
گروه اجتماعي- زهرا رفيعي: سخنگوي قوه قضائيه از كم شدن فعاليت شركت هرمي گلدكوئيست خبر داد.جمال كريمي راد در نشست هفتگي با خبرنگاران با اعلام اين خبر گفت: با توجه به اطلاع رساني رسانه ها و اقدامات قضايي قوه و همچنين قانوني كه اخيراً تصويب شده است از تمايل مردم به اين گونه شركت ها كاسته شده است، البته هنوز كساني هستند كه تمكيني از قانون در اين خصوص ندارند.
سخنگوي قوه قضائيه در مورد خبر ايجاد مركز جديد فيلترينگ با قابليت مشخص كردن فرد استفاده كننده از سايت هاي غيرمجاز گفت: چنين راهي نداريم كه بتوانند استفاده كنندگان را كنترل كنند. مسئولان سايت ها طبق قانون خود را كنترل مي كنند تا بر اساس قانون عمل كنند. اين موضوع در لايحه جرايم اينترنتي نيز درج شده است. وي در مورد نمره قوه قضائيه در اجراي فرمان 8 ماده اي امام خميني(ره)گفت: همه دستگاه ها مسئول اجراي اين فرمان هستند. قوه قضائيه نيز با ايجاد امنيت اقتصادي به صورت فراگير در اين راستا حركت كرده است. قوه با همكاري با دستگاه هاي اجرايي در تحقق اين فرمان نمره خوبي گرفته است.
وي در مورد حادثه سيستان نيز گفت: افراد موثر و جانيان اصلي هنوز دستگير نشده اند، اما در اين پرونده نيز به مانند ساير پرونده ها افراد مشكوك دستگير شده اند و اين يك امر طبيعي است.
كريمي راد در خصوص بخشنامه اي كه اخيراً به زيرمجموعه قوه قضائيه در مورد محدود كردن مصاحبه مسئولان با خبرنگارانصار شده است گفت: بخشنامه اطلاع رساني براي ساماندهي مصاحبه همكاران در قوه قضائيه صادر شده است تا هر كس بر اساس جايگاه و محدوده مسئوليتش پاسخگو باشد و در مورد هر چيزي اظهارنظر نكند.