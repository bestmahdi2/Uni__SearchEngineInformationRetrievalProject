اسرائيل در جنگ33 روزه ناكام ماند
آتش بس در لبنان؛ 8 صبح امروز
عدم پيروزي اسرائيل در جنگ، بحران حيثيتي براي المرت
گروه بين الملل - كمتر از 24 ساعت قبل از اعلام رسمي موافقت بين اسرائيل و لبنان براي برقراري آتش بس نبردهاي سهمگين در مناطق مرزي لبنان ادامه داشت.
ديروز در شرايطي كه كوفي عنان اعلام كرد از ساعت 8 صبح روز دوشنبه به وقت محلي آتش بس برقرار خواهد شد، نيروهاي حزب الله حملات پي درپي زميني ارتش تل آويو را دفع كردند.
اسرائيلي ها كه طبق نظر كابينه اولمرت قصد دارند تا رودخانه ليتاني پيشروي كنند،در مناطق مختلف با مقاومت نيروهاي حزب الله مواجه شدند. در اين درگيري ها تا لحظه تنظيم خبر 147 سرباز اسرائيلي كشته و مجروح شدند.
ديروز پس از سرنگون شدن يك بالگرد اسرائيلي، كماندوهاي اين رژيم براي انتقال اجساد اقدام به هلي برد كردند اما در آتش كمين نيروهاي حزب الله گرفتار شدند.
در دشت خيام، نبرد بين مقاومت حزب الله و نيروهاي متجاوز اسرائيلي منجر به انهدام ده تانك مركاوا شد. در همين حال، موشك باران منطقه توسط حزب الله باعث آسيب  ديدن 20 تانك ديگر شد.
ديروز همچنين درحالي كه مقاومت در مناطق الطيبه و قنطره ادامه داشت. خبرگزاري ها از جراحت سنگين فرمانده گردان زرهي ارتش اسرائيل در منطقه وادي الحجير خبر دادند.
جنگنده هاي رژيم تل آويو همچنين در آخرين ساعات اعلام رسمي آتش بس مناطق مختلفي از كشور لبنان ازجمله اطراف نبطيه و صدر را بمباران كردند.
در واكنش به اين تجاوزات مقاومت حزب الله 115 موشك به شهرك هاي مختلف سرزمين هاي اشغالي شليك كرد كه بر اثر آن يك شهرك نشين كشته و 35 تن ديگر مجروح شدند.
بحران حيثيتي در اسرائيل
عدم پيروزي اسرائيل در جنگ با مقاومت حزب الله منجر به يك بحران حيثيتي براي اين رژيم شده است. در اين ارتباط، دان حالوتس فرمانده ارتش اسرائيل در پاسخ به انتقادات تند اعضاي پارلمان و كابينه اسرائيل گفت حاضر است به خاطر عدم پيروزي در جنگ محاكمه شود.روز شنبه نمايندگاني از مجلس اسرائيل خواهان تشكيل كميته اي مستقل براي تحقيق درخصوص عوامل شكست در جنگ و مسؤولان اين شكست شدند.
تسيبي ليوني وزير خارجه اسرائيل نيز گفت: هيچ ارتشي در جهان قادر به خلع سلاح حزب الله نخواهد بود. روزنامه  هاآرتص چاپ تل آويو هم نوشت:  اسرائيل شكست خورده از اين جنگ بيرون خواهد آمد.رئيس فراكسيون حزب مخالف ليكود نيز اظهار داشت: ما بايد اعتراف كنيم كه شكست خورديم و به اهداف خود نرسيديم. اين اظهارات درحالي منعكس مي شود كه به گزارش منابع اقتصادي در اسرائيل اين رژيم براي تجاوز به لبنان بالغ بر 6 ميليارد دلار هزينه كرده است.
سناريوي پس از آتش بس
اسرائيل كه مي دانست شوراي امنيت قطعنامه آتش بس را تصويب مي كند، به سرعت آرايش حمله زميني به خود گرفت.
رژيم تل آويو روز چهارشنبه گذشته فرمانده عمليات زميني خود را بركنار و ژنرال ديگري را جايگزين او كرد. در همان روز كابينه تل آويو مجوز حمله گسترده زميني به لبنان را صادر كرد و در روز بعد يعني روز جمعه حمله شديد با حمايت 30 هزار سرباز اسرائيلي آغاز شد. اگرچه مقاومت نيروهاي حزب الله مانع از پيشروي گسترده اسرائيلي ها شده و آنان متحمل تلفات سنگين و خسارت فراوان شدند اما به هر روي توانستند در بخش هايي از خاك لبنان نفوذ كرده و به نزديكي رودخانه ليتاني برسند.
با توجه به اينكه از امروز آتش بس در منطقه لازم الاجراست، اين سئوال مطرح است كه تلفات و هزينه هاي سنگين اسرائيل براي تصرف دو روزه بخش هايي از سرزمين لبنان با چه هدفي صورت گرفته است و آيا اسرائيل قصد عقب نشيني از اين مناطق را ندارد؟
در اين خصوص، عمير پرتيس وزير دفاع اسرائيل ديروز گفت: مي خواهيم نيروهاي ما در منطقه مستقر شوند تا بتوانيم آنچه را كه در قطعنامه شوراي امنيت درخصوص خلع سلاح حزب الله و فروپاشي اين حزب آمده است، اجرا كنند.
دان حالوتس رئيس ستاد ارتش رژيم تل آويو نيز اظهار داشت: هدف ما اشغال مناطق موازي با رودخانه ليتاني و حتي آن سوي رودخانه است. ما پس از آتش بس تا هنگام پاكسازي در اين مناطق مي مانيم.
وي تاكيد كرد كه حتي با استقرار نيروهاي سازمان ملل در منطقه ما به يكباره بخش هاي اشغالي را تخليه نمي كنيم.
در مقابل، حزب الله نيز اعلام داشته است تا زمان حضور سربازان اسرائيلي در لبنان آتش بس بي معناست.