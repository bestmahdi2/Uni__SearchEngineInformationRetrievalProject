مجري طرح كاهش آلودگي هوا خبر داد:
اختصاص9 ميليارد تومان براي كاهش آلودگي هوا
مجري طرح جامع كاهش آلودگي هواي تهران از انعقاد قرارداد جايگزيني 900 دستگاه ميني بوس گازطبيعي سوز با خروج ميني بوسهاي فرسوده و10 هزار دستگاه موتورسيكلت چهار زمانه استاندارد به جاي موتورسيكلت هاي دو زمانه خبر داد.
دكتر امي در گفت وگو با ايسنا افزود: بر اساس مناقصه برگزار شده، شركت «نيرو محركه» براي موتورسيكلت ها و «ايران خودرو ديزل» براي ميني بوس ها برنده مناقصه شده است كه اعتبار اجراي اين طرح از بودجه سال 84 از سوي سازمان مديريت و برنامه ريزي كشور به سازمان حفاظت محيط زيست پرداخت مي شود و بدين ترتيب اجراي اين طرح تا آخر تير ماه پايان خواهد يافت.
وي با اشاره به وجود 160 هزار دستگاه موتورسيكلت دو زمانه در كل كشور گفت: از اين تعداد حدود 40 هزار دستگاه در تهران است كه 30 درصد آلودگي هواي تهران متعلق به موتورسيكلت هاست.
مجري طرح جامع كاهش آلودگي هواي تهران تاكيد كرد: از اين تعداد موتورسيكلت دوزمانه، پيشتر 10 هزار دستگاه جايگزين شده است. وي با اشاره به مذاكرات انجام شده با سازمان مديريت و برنامه ريزي كشور افزود: بر اين اساس در سال مالي 85 تا تير ماه سال 86، 20 هزار دستگاه موتورسيكلت دو زمانه و يكهزار دستگاه ميني بوس ديزلي ديگر جايگزين شود.
مجري طرح جامع كاهش آلودگي هواي تهران از پيشنهاد سازمان حفاظت محيط زيست براي تعويض موتور ميني بوس هاي غيرفرسوده خبر داد و به ايسنا گفت: بر اين اساس سازمان مديريت و برنامه ريزي كشور پذيرفته است كه در سال 85 يكهزار دستگاه ميني بوس گازسوز جايگزين ميني بوس هاي فرسوده شود و يا 5 هزار موتور ميني بوس هاي ديزلي غيرفرسوده با موتورهاي cng تعويض شود. وي با اشاره به اين كه 2/8 ميليارد تومان اعتبار در سال 84 براي طرح جامع كاهش آلودگي هواي تهران، در نظر گرفته شد، گفت: قرارداد منعقده 8/12 ميليارد تومان است كه بر اين اساس 6/4 ميليارد تومان كسري داريم و سازمان مديريت و برنامه ريزي كشور اعلام كرده است كه اين كسري را جبران مي كند.
مجري طرح جامع كاهش آلودگي هواي تهران افزود: در سال 85 حدود 9 ميليارد تومان اعتبار براي كاهش آلودگي هواي تهران در نظر گرفته شده است كه اين اعتبار كافي نبوده و در حال رايزني براي افزايش اين اعتبارات هستيم.
تهران به باشگاه كلانشهرهاي داراي استاندارد مديريت زيست محيطي مي پيوندد
مشاور شهردار تهران در امور محيط زيست از پيوستن شهرداري پايتخت كشورمان به باشگاه كلانشهرهاي داراي استاندارد مديريت زيست محيطي در آينده اي نزديك خبر داد.
مهندس حيدرزاده افزود: شهرداري تهران در نظر دارد با هدف ارتقا و بهبود كيفيت محيط زيست شهري و شاخص هاي زيست محيطي در مديريت شهري، استاندارد مديريت محيط زيست(iso 14001)را در سطح شهر تهران مستقر كند.
وي با اشاره به اين كه اين استاندارد هم اكنون در منطقه 22 شهرداري تهران مستقر است، افزود: طرح استقرار نظام مديريت زيست محيطي در شهرداري تهران در پنج منطقه شامل: مناطق 2 در شمال، 16 در جنوب، 5 در غرب، 8 در شرق و 6 در مركز تهران به اجرا در مي آيد.
مشاور شهردار تهران در امور محيط زيست تصريح كرد: با استقرار نظام مديريت زيست محيطي در شهرداري تهران علاوه بر بهبود كيفيت خدمات شهري و به تبع آن بهبود وضعيت زيست محيطي شهر، از لحاظ اقتصادي نيز بين 14 تا 30 درصد هزينه هاي شهري كاهش مي يابد.
وي در پايان تأكيد كرد: با استقرار كامل نظام مديريت زيست محيطي در شهرداري، تهران به عنوان چهل و هفتمين كلان شهر دنيا، داراي اين نظام مديريت مي شود.