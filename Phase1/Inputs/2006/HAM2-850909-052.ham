گفت وگوي امروز
خصوصي سازي بزرگترين شركت خودروسازي كشور
گروه اقتصادي - اجراي سياست هاي خصوصي سازي در صنايع خودروسازي كشور با ابلاغ سياست هاي كلي اصل 44 قانون اساسي وارد مرحله تازه اي شده است. گرچه بخشي از سهام خودروسازان در چارچوب اين سياست ها قابل واگذاري است اما هنوز زمان و چگونگي واگذاري اين شركتها مشخص نبوده و فروش سهام 7/28درصدي ايران خودرو در بانك پارسيان نيز منتفي اعلام شده است. اين در حالي است كه تاكنون سازمان گسترش و نوسازي صنايع ايران در مورد نحوه واگذاري شركتهاي خودروسازي يا ساير شركتهاي تابعه خود برنامه مشخصي را اعلام نكرده و بيشتر واگذاري سهام اين سازمان مد نظر قرار دارد.
با منوچهر منطقي مدير عامل شركت ايران خودرو پيرامون روند اجراي سياست هاي ابلاغي و نحوه خصوصي سازي در اين شركت گفت و گو كرده ايم.
***
* چه اقداماتي براي خصوصي سازي ايران خودرو با ابلاغ سياست هاي اصل 44 انجام شده است؟
- نحوه واگذاري سهام ايران خودرو بايد توسط سازمان گسترش و نوسازي صنايع ايران و وزارت صنايع و معادن تعيين شود. بايد ابتدا مشخص گردد كه در واگذاري ها در نظر است تا سهام خود سازمان گسترش يا شركتهاي تابعه آن واگذار شود و سپس در اين زمينه اقدام شود. با اين روند از آنجا كه صاحب سهام ايران خودرو سازمان گسترش و نوسازي صنايع ايران به عنوان شركت مادر تخصصي است و ايران خودرو زيرمجموعه آن محسوب مي شود،اين سازمان بايد سهام ايران خودرو را واگذار كند.
* با اين روند به نظر شما شيوه مطلوب واگذاري سهام شركت ايران خودرو به بخش خصوصي كدام است؟
- معتقدم بهترين شيوه براي خصوصي سازي ايران خودرو واگذاري سهام اين شركت به كاركنان آن است. اين موضوع در سياست هاي ابلاغي نيز پيش بيني شده تا بخشي از سهام به صورت گروهي به كاركنان شركتها با قيمت هاي ترجيحي واگذار شود و اين بهترين شيوه در واگذاري سهام ايران خودرو خواهد بود. در چارچوب اين سياستها مجموعه تعاوني خاص را در ايران خودرو تشكيل داده ايم و در چندين نوبت در مقاطع مختلف حدود 12درصد سهام ايران خودرو به كاركنان واگذار شده است. بنابراين با توجه به وجود مجموعه سهامي خاص كل كاركنان، هر زمان كه مقرر گردد تا سهام ايران خودرو به كاركنان واگذار شود مي توان در اين چارچوب اقدام كرد. اين شيوه واگذاري سهام به شكل قانوني در سياستهاي ابلاغي پيش بيني شده تا سهام قابل واگذاري با درصد ترجيحي كه در آن ميزان و قيمت سهم تعيين گرديده به كاركنان واگذار شود. گرچه بايد اين كار نيز توسط شركت مادر تخصصي يعني سازمان گسترش و نوسازي صنايع ايران صورت گيرد.
* چه ميزان از سهام ايران خودرو قابل واگذاري به بخش خصوصي است؟
- اگر مقرر باشد تا سازمان گسترش و نوسازي صنايع ايران سهام خود در ايران خودرو را واگذار كند حدود 40درصد سهامي كه متعلق به اين سازمان است، قابل واگذاري مي باشد حال اينكه سازمان گسترش اين كار را انجام مي دهد يا خير بايد توسط وزارت صنايع و معادن به سازمان گسترش ابلاغ شود تا اين سازمان نيز براساس دستورالعمل اجرايي تعيين شده و پس از ارزش گذاري و اولويت بندي سهام قابل واگذاري شركتهاي زيرمجموعه خود، در اين زمينه اقدام كند.
* اولويت با واگذاري سهام كدام يك از شركت هاي زيرمجموعه ايران خودرو خواهد بود. آيا شركتها اولويت بندي شده است؟
- اولويت بندي واگذاري ها با سازمان گسترش است. در اين زمينه دو بحث مطرح است يكي اينكه ايران خودرو براي شركت هاي زيرمجموعه خود سياستگذاري كند كه اين كار را انجام داده ايم. اكنون كار صنايع گسترش سرمايه گذاري ايران خودرو در بورس تمام شده و هفته آينده سهام اين شركت در بورس عرضه خواهد شد، بنابراين در مورد شركتهاي زيرمجموعه ايران خودرو، اين كار را انجام داده ايم اما در مورد سهام شركت ايران خودرو، اولويت بندي واگذاري ها از چارچوب وظايف ما خارج بوده و اين كار توسط سازمان گسترش و نوسازي صنايع ايران صورت خواهد گرفت.