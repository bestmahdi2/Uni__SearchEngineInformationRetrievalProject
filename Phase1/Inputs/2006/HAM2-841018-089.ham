رئيس مركز بيماري هاي وزارت بهداشت:
احتمال ورود آنفلوانزاي مرغي به كشور از طريق انسان بعيد است
رئيس مركز مديريت بيماريهاي وزارت بهداشت، درمان و آموزش پزشكي اعلام كرد: احتمال ورود آنفلوانزاي مرغي به كشور از طريق انسان هنوز هم بعيد است.
به گزارش ايسنا، محمد مهدي گويا در چهارمين جلسه پيشگيري و كنترل آنفلوانزاي طيور در آذربايجان غربي با بيان اين مطلب اظهار كرد:   اگر اين بيماري بخواهد وارد كشور شود قطعاً در درجه اول از طريق پرندگان خواهد بود،  بنابراين اقدامات كنترلي براي جلوگيري از ورود پرندگان، اقدامات كنترلي براي كشف موارد بيماري در پرنده ها در داخل مرز و از طرف ديگر تلف شدن آنها،  گزارش به موقع و نحوه صحيح معدوم كردن پرنده هاي آلوده و پرنده هاي تلف شده ازجمله مهمترين اقداماتي است كه در رابطه با پيشگيري از بيماري در كشور مي توان انجام داد.
وي با اشاره به پيشگيري بيماري در انسان اظهار كرد: خوشبختانه امكانات اين امر فراهم است و در وضعيت آماده باش به سر مي بريم و بيمارستان هاي مناطق مرزي خصوصا بيمارستان ماكو آماده پذيرايي از بيماران احتمالي است كه اميدواريم هيچ موردي مشاهده نشود.وي خاطرنشان كرد: واكسني كه براي پيشگيري از آنفلوانزاي انساني تهيه شده به پرسنل خط اول(پرسنل دامپزشكي، افرادي كه در تماس مستقيم با پرندگان هستند)تزريق شده و از اين نظر جاي نگراني وجود ندارد.
او تصريح كرد: داروي مخصوص درمان اين بيماري كه فوق العاده گران قيمت است و در دنيا تنها كشورهاي معدودي اين دارو را در اختيار دارند،  تهيه گرديد و در كشور موجود است و در نتيجه هر لحظه كه با موارد مشكوك به اين بيماري مواجه شويم كمبود وجود ندارد.
رئيس مركز بيماريهاي وزارت بهداشت با اشاره به همكاري بين دامپزشكي، حفاظت محيط زيست، سطوح مختلف وزارت كشور و همچنين دانشگاه علوم پزشكي آذربايجان غربي اظهار اميدواري كرد كه اطلاع رساني به موقع به كشف صحيح موارد احتمالي اين بيماري در پرنده و انسان بيانجامد تا با اقدامات كنترلي آن را به نحو مناسبي كنترل نماييم.دكتر گويا در خاتمه سخنان خود دو مرز بازرگان و سرو در آذربايجان غربي را بهترين مكان براي استقرار اقدامات كنترلي ذكر كرد.