اعطاي وام ازدواج شهرداري از سر گرفته شد
60 هزارزوج وام قرض الحسنه ازدواج مي گيرند
گروه اقتصادي - افروز پورهاشمي: پس از يك دوره توقف شش ماهه در اعطاي وام هاي ازدواج، با دستور اكيد شهردار تهران، از سوي ستاد پيوند آسماني شهرداري و تعاوني اعتباري شهر تهران، 60 هزار فقره وام قرض الحسنه تا پايان دي ماه امسال به متقاضيان اعطا مي شود.
غلام رضا علي مددي مسؤول اين ستاد روز گذشته با بيان اين مطلب افزود: از 17 خرداد امسال پرداخت اين وام ها به صورت يك ميليون توماني به زوج و زوجه(هر يك 500 هزار تومان)آغاز شده است كه براي اين منظور 30 ميليارد تومان اعتبار از سوي شهرداري اختصاص يافته است.
علي مددي از آسان شدن روند اعطاي اين وام خبر داد و افزود: وام حد اكثر ظرف 45 دقيقه اعطا مي شود و صرفاً با ارائه فيش حقوقي ضامن و امضاي سفته متقاضيان از سوي ضامن، بدون هيچ گونه سپرده گذاري پرداخت مي گردد.
وي تأكيد كرد: فعلاً روزانه 300 دعوتنامه براي متقاضيان ارسال مي شود كه اين رقم به زودي به 400 فقره افزايش خواهد يافت و تاكنون هم  براي 2 هزار نفر دعوتنامه ارسال شده است.
وي در عين حال گفت: براي زوج و زوجه هر يك به شكل جداگانه دفترچه هديه اي به مبلغ 2 هزار تومان ارائه مي گردد كه كل رقم اعتباري پرداختي در اين زمينه از سوي تعاوني اعتباري شهر تهران 120 ميليون تومان تخمين زده شده است.
وي تعداد شعب تعاوني اعتبار شهر تهران را تا پايان اين ماه 50 شعبه اعلام كرد و همچنين از ارائه آئين نامه اجرايي فعاليت بازارهاي غير متشكل پولي طي هفته آينده خبر داد.
علي مددي تأكيد كرد: اين تعاوني مجوز فعاليت خود را از وزارت تعاون اخذ كرده است و طي 2 هفته آينده در صدديم در مورد اخذ مجوز ازبانك مركزي با مسئولان اين بانك نيز مذاكراتي داشته باشيم.