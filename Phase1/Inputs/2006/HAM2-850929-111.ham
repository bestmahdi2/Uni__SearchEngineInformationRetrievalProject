تازه هاي انديشه
سرشت راستين انسان
اريك فروم‎/ ترجمه: فيروز جاويد‎/ نشر اختران‎/ چاپ اول: 1385/ شمارگان: 2000 نسخه.
گروه انديشه - اريك فروم؛ روانكاو و فيلسوف پيرو مكتب فرانكفورت، در ايران نامي شناخته شده است. خوانندگان فارسي زبان با آثاري از او چون: گريز از آزادي، روانكاوي و دين، زبان از ياد رفته، روانكاوي و ذن بوديسم و... آشنايي دارند. از ويژگي هاي انديشه و آثار اريك فروم، رواني و آسان يابي آن براي خوانندگان عام است. كتاب سرشت راستين انسان به بررسي و بازيابي مهم ترين بنيادهاي فكري ماركس، از خلال آثارش به ويژه در دست نوشته هاي اقتصادي- فلسفي مي پردازد. از اين رو، فروم فلسفه ماركس را نوعي اعتراض مي داند كه ملهم از اعتقاد به انسان به ظرفيت او براي آزاد كردن خود و تحقق بخشيدن توانمندي ها و استعدادهايش است. به نظر فروم اين جوهره تفكر ماركس و نيز روحيه غالب غرب از اواخر قرون وسطا تا قرن نوزدهم بود، اما اين ويژگي امروزه، بسيار كمياب است. به همين دليل، فروم در اين كتاب كوچك تلاش دارد مفاهيم پايه اي ماركس نظير: آگاهي، سرشت انسان، بيگانگي، سوسياليسم در افق امروز را به بحث و بررسي بگذارد.



آنارشيسم سياست شاعرانه
هربرت ريد‎/ مترجم: حسن چاوشيان‎/ نشر اختران‎/ چاپ اول: 1385/ شمارگان: 3300/ قيمت: 3300 تومان.
هربرت ريد را خوانندگان ايراني با آثاري در حوزه فلسفه هنر و زيبايي شناسي مي شناسند. به همين خاطر، شايد با ديدن اين كتاب كمي شگفت زده شوند، كه چگونه نويسنده كه در امور غيرسياسي مطلب مي نوشته، اينك سر از اين مسايل در آورده است؟ اما ريد در پيش گفتار كتاب حاضر، مي نويسد، هيچ گونه تمايزي ميان اين اثر با آثار ديگر وي وجود ندارد و در همه آنها فلسفه واحدي ديده مي شود. اما از آنجايي كه او به هنر و ادبيات توجه ويژه اي داشته در اين كتاب هم به اين مفهوم سياسي؛ يعني آنارشيسم از اين حيث نگريسته است. به همين دليل عنوان كتاب آنارشيسم؛ سياست شاعرانه نام مي گيرد، با عنوان فرعي جستارهايي در باره سياست نويسنده پس از تعريف و بررسي اجزاي فلسفي آنارشيسم به بحث پيرامون شاعرانگي و آنارشيسم مي پردازد. بخش پاياني كتاب كه به ظاهر ارتباط چنداني با موضوع اصلي ندارد، با عنوان فرازهايي در باب آزادي مجموعه انديشه ها و نقدهاي هربرت كه مي توان از آنها به فلسفه آزادي تلقي كرد، در باب آزادي است.



جامعه شناسي توسعه
دكتر محمدتقي شيخي‎/ نشر حرير‎/ چاپ اول: 1385/ شمارگان: 1500 نسخه‎/ قيمت: 2500 تومان.
از دهه 1960 جهان شاهد پيدايي ادبيات گسترده اي شامل اطلاعات و ديدگاه هاي نظري فراواني در زمينه مسايل مربوط به توسعه بوده است. به همين دليل امروزه، مبحث توسعه يكي از اولويت هاي جهان معاصر به ويژه كشورهاي جهان سوم به شمار مي آيد؛ اما جامعه شناسي توسعه عنواني است براي راهبردهاي مناسبي كه برنامه ريزان اجتماعي را جهت رسيدن به معيارهاي قابل قبول پيشرفت و توسعه در جوامع انساني ياري مي دهد. از اين رو، نيازهاي اجتماعي، رفاهي و فرهنگي، نيازهاي مربوط به سازگاري انسان با محيط، نيازهاي مربوط به پيشرفت و توسعه و... با كمك از جامعه شناسي توسعه قابل تبيين و بررسي اند. براين پايه، در كتاب حاضر، دانشجويان و پژوهشگران به گونه اي  شفاف و براساس داده هاي جديد علمي با مفهوم توسعه از ديدگاه جامعه شناسي آشنا مي شوند و در قالبي تخصصي به پژوهش در باره آن مي پردازند.