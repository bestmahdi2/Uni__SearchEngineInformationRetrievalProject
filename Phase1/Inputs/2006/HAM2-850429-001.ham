به دنبال پايان بازي هاي جام جهاني رخ داد
بازگشت تماشاگران جهان به سالن هاي سينما
گروه ادب و هنر: كيكاووس زياري با پايان يافتن مسابقات جام جهاني فوتبال و قهرماني تيم فوتبال ايتاليا در اين مسابقات، تماشاگران سراسر جهان حضور خود را در سالن هاي نمايش فيلم از سر گرفتند و بازار گيشه فروش فيلم ها داغ شد.
گزارشگر نشريه ورايتي، نشريه اقتصادي صنعت سينما، با عنايت به وضعيت فروش فيلم هاي سينمايي، در گزارش هفتگي خود مي نويسد كه ميزان استقبال تماشاگران از محصولات سينمايي به وضعيت معمولي و متعادل خود در روزهاي قبل از شروع بازي ها برگشته است. فروش 58ميليون دلاري قسمت دوم دزدان دريايي كارائيب در 24 كشور، حكايت از آن مي كند كه اوضاع فروش فيلم ها رونق قبلي خود را بازيافته است. اين فيلم با چنين رقم فروش بالايي صدرنشين جدول هفتگي فروش بين المللي فيلم ها شد و فروش كلي ده روز اول خود را به 125 ميليون دلار رساند.
پل درگارابديان تحليلگر سرشناس اقتصادي سينما در رابطه با وضعيت اخير مي گويد:ما حتي مي توانيم بگوييم كه وضعيت گيشه فروش در مقايسه با دوران قبل از شروع بازيهاي جام جهاني بهتر هم شده است. اگر يادتان باشد رمز داوينچي در شرايطي به فروش بين المللي 50 ميليون دلاري رسيد كه در 98 كشور جهان به روي پرده رفته بود. اما دزدان دريايي كارائيب2 همين رقم را با نمايش در 24 كشور- يعني حدود دو سوم كمتر از تعداد كشورهايي كه فيلم تام هنكس را نمايش مي دادند – به دست آورده است. بجز كيفيت خوب و بالاي فيلم كه باعث هجوم تماشاگران بين المللي به سينماهاي نمايش دهنده فيلم شد، خلأ ناشي از پايان مسابقات را نيز نبايد ناديده گرفت. مردم عادي در سراسر جهان و به ويژه در اروپا براي يك ماه از پاي تلويزيونهاي خود تكان نخوردند. طبيعي است كه بعد از پايان بازيها آنها بلافاصله به سراغ يك گزينه مقبول بروند، و چه گزينه اي بهتر از سينما؟
فروش بين المللي فيلم هاي سينمايي در يك ماهي كه مسابقات فوتبال جريان داشت تا هفتاددرصد كاهش پيدا كرد. اگر قبل از شروع بازيها رقم هفتگي فروش فيلم هاي صدر جدول بين 35 تا 55 ميليون دلار بود، اين رقم در جريان مسابقات به 15 تا 20 ميليون دلار و حتي كمتر از آن رسيد. همين نكته باعث شد تا بسياري از كمپاني ها و تهيه كنندگان، فيلم هاي مطرح و پر سر و صداي خود را روانه اكران عمومي نكنند.
به گفته پل درگارابديان: اين مشكلي است كه صنعت سينما هر چهار سال يك بار با آن رودررو مي شود. در اين ارتباط هيچ كاري هم نمي توان انجام داد. واقعيتي است كه كل صنعت سينما آن را پذيرفته است. بيشترين تاثير بازي هاي فوتبال در قاره اروپاست. زماني كه متوجه اين نكته باشيم كه اين قاره بزرگترين بازار سينمايي براي محصولات هاليوودي است، پي مي بريم كه بازيهاي جام جهاني چه لطمه اي به موفقيت و ميزان فروش فيلم هاي سينمايي مي زند.
تحليلگران اقتصادي سينما پيش بيني مي كنند دزدان دريايي كارائيب2 موفق به شكستن ركورد انيميشن كامپيوتري در جست و جوي نيمو بشود. اين محصول كمپاني والت ديزني در سطح بين المللي 525ميليون دلار فروش كرد. مسئولين ديزني اميدوارند كار تازه شان بيشتر از اين رقم فروش كند و شواهد و قرائن حكايت از آن مي كند كه اين اتفاق تا چند هفته ديگر رخ خواهد داد. در دزدان دريايي كارائيب2 - كه در ده روز اول نمايش در آمريكا 258ميليون دلار فروش كرده و لقب موفق ترين فيلم سال 2006 را بخود اختصاص داده– جاني دپ، اورلاندو بلوم و كايرا نايتلي نقش هاي اصلي را بازي مي كنند.دومين فيلم پرفروش بين المللي سوپرمن باز مي گردد است كه در سومين هفته نمايش به فروش 38ميليون دلاري دست پيدا كرد. فيلم كه براندون روث جوان براي اولين بار در آن در نقش مرد پرنده اي ظاهر شده است، اكنون به فروش كلي 77 ميليون دلار رسيده است.
موفقيت دو فيلم اول جدول بين المللي فروش در شرايطي است كه طي هفته اي كه گذشت هيچ فيلم جديدي به روي پرده سينماي كشورهاي مختلف جهان نرفت. تحليلگران اقتصادي سينما همين نكته را نيز به عنوان يكي ديگر از موفقيت هاي خوب صنعت سينما در روزهاي بعد از پايان جام جهاني مطرح مي كنند.