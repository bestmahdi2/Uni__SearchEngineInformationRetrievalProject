«متن كامل نامه لاريجاني به البرادعي»
ارجاع يا گزارش به شوراي امنيت يعني آغاز غني سازي از لحظه تصويب قطعنامه
مهر- دبير شورايعالي امنيت ملي كشورمان با ارسال نامه اي بسيار مهم به مديركل آژانس بين المللي انرژي اتمي، ضمن تشريح شرايط همكاري ايران با آژانس شديداً به محمد البرادعي هشدار داد كه با توجه به قانوني بودن اقدامات ايران از يك سو و سياسي و فراقانوني بودن درخواستها و رويكردهاي ارائه شده در پيش نويس قطعنامه اروپا، در صورت به ميان آمدن پاي شوراي امنيت به هر شكلي در موضوع هسته اي ايران، كشورمان كليه اقدامات داوطلبانه و اجراي پروتكل را متوقف و تمام فعاليتهاي تعليق شده از جمله غني سازي را آغاز خواهد كرد.متن كامل  نامه علي لاريجاني چنين است: جناب آقاي البرادعي مديركل محترم iaea با احترام لازم مي دانم نكاتي را در خصوص اجلاس اضطراري دوم فوريه شوراي حكام iaea به اطلاع برسانم:
1- اين كه تعدادي از اعضاء شورا كه نسبت به سايرين هيچ رجحاني ندارند، از قبل شورا را محكوم به تصميمات خاص نمايند، مخدوش كردن شأن و جايگاه حقوقي شورا بوده و از جنابعالي انتظار مي رود نسبت به آن واكنش نشان دهيد.
2- به علاوه اين موضوع، فشار سياسي بر شورا را آشكار ساخته، به اعتبار تصميمات آن لطمه مي زند.
3- تصميم شورا مبني بر گزارش به شوراي امنيت، در موضوع هسته اي ايران، هيچ توجيه فني و قانوني(حقوقي)ندارد.
اتفاق خاصي در بازرسي ها بروز نكرده و در شرايط واقعي(factual)تغيير خاصي رخ نداده است. همكاري هاي جمهوري اسلامي ايران با آژانس افزايش يافته و ابهامات در تعدادي از موارد باقي مانده برطرف شده است.
4- راه اندازي مجدد فعاليت هاي تحقيق و توسعه، پس از دو سال و نيم تعليق، نيز نمي تواند مستمسك تصميمات حاد و گزارش به شوراي امنيت باشد چرا كه فعاليتهاي مذكور كاملاً قانوني و صلح آميز بوده و تعليق آن با اراده ايران و به صورت داوطلبانه و موقت صورت گرفته بود.
5- هرچند جنابعالي و مسئولين و كارشناسان آژانس مطلع هستيد، براي ثبت رسمي در مدارك آژانس اعلام مي گردد، فعاليت ها و برنامه تحقيقات و توسعه هسته اي:
1-5- داراي تعريف و حدود فني مشخص و شفاف است كه مي توان آنها را با همراهي كارشناسان آژانس ثبت كرد.
2-5- كاملاً در محدوده فعاليت هاي صلح آميز و در چارچوب حقوق اعضاء آژانس قرار دارد.
3-5- فقط با هدف كسب دانش فني صلح آميز هسته اي برنامه ريزي شده و دنبال خواهد شد.
4-5- تحت نظارت كامل آژانس انجام خواهد شد.
5-5- با برنامه(plan)و زمان بندي مشخص انجام خواهد شد.
لاريجاني سپس يادآور شده است: 6- مجدداً يادآوري مي نمايد كه به تأييد كارشناسان آژانس و جنابعالي، جمهوري اسلامي ايران متعهد به nptبوده و در چارچوب آن عمل نموده است و
پروتكل الحاقي آن را داوطلبانه به اجرا گذاشته است.
در بازرسي ها به طور داوطلبانه، فراتر از پادمان و پروتكل الحاقي همكاري نموده است و براي بيش از دو و نيم سال، فعاليتهاي مجاز و قانوني خود را تعليق نموده است.
تمامي اين اقدامات مبتني بر اين بوده كه جمهوري اسلامي فرض را بر اعتماد به طرفهاي مذاكره قرار داده و تلاش نموده است شرايط اعتماد متقابل را فراهم و تحكيم نمايد.
7- با توجه به موارد فوق، هشدار مي دهد، چنانچه طرفهاي مذاكره ايران، شوراي حكام را نسبت به گزارش به شوراي امنيت تحت فشار قرار دهند و اين فشار موثر افتد و به هر نحوي پاي شوراي امنيت به موضوع هسته اي كاملاً صلح آميز ايران كشيده شود، آخرين ضربه بر مبناي اعتماد جمهوري اسلامي ايران وارد شده و آن را تخريب خواهد نمود.
در اين شرايط دولت جمهوري اسلامي ايران، عقلاً و قانوناً - بر مبناي مصوبات مجلس شوراي اسلامي - ناچار خواهد بود كليه اقدامات و همكاري هاي داوطلبانه پيش گفته را متوقف نمايد و نظارت آژانس بر فعاليتهاي هسته اي ايران به شدت محدود خواهد شد و كليه فعاليتهاي صلح آميز هسته اي بدون هيچ محدوديتي از سر گرفته خواهد شد.
8- جمهوري اسلامي ايران تمايلي به اين شرايط نداشته و آن را عقب رفت در مسير حل و فصل مساله هسته اي و به ضرر همه طرفها و از جمله iaea مي داند.
لذا از جنابعالي به عنوان مديركل iaea درخواست مي نمايد، با استفاده از تمامي صلاحيت ها و امكانات در جلوگيري از شكل گيري آن اقدام نمائيد.
9- جمهوري اسلامي ايران همچنان مذاكره را بهترين مسير براي كمك به آژانس در حل و فصل مساله هسته اي مي داند و اعتقاد دارد چنانچه مذاكرات eu3 و طرفهاي ديگر فارغ از فشار و تهديد و به صورت جدي و سازنده ادامه يابد مي تواند ضمن كمك به حل و فصل مسايل جاري در رسيدن به راه حل نهايي مساله هسته اي در زماني معقول موثر واقع شود.
10- جمهوري اسلامي ايران اميدوار است بتواند در فضايي مسالمت آميز و فارغ از هرگونه تهديد و فشار، ترتيباتي را براي افزايش اطمينان و رفع ابهام در خصوص صلح آميز باقي ماندن فعاليتهاي هسته اي ا ش با طرفهاي ديگر توافق نمايد.
11- جمهوري اسلامي ايران اطمينان دارد گزارشهاي بي طرفانه و فني آژانس از همكاريهاي صورت گرفته و پيشرفتهاي حاصله مي تواند، اعضا را بيش از گذشته مطمئن سازد كه هنوز فرصتها و ظرفيتهاي قابل توجهي براي خاتمه منصفانه و مسالمت آميز اين مناقشه وجود دارد و ضرورتي براي مسدود  كردن آنها و هدايت كار به مسيرهاي ناهموار و پرمخاطره نيست.