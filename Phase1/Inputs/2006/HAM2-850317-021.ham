نگاهي به سايه يك شك به بهانه پخش از سينماچهار
همزادي گناهكار و بي گناه
احسان ميلاني- سايه يك شك محصول دوراني است كه هيچكاك قصد تثبيت خود را در هاليوود داشت. سال هايي كه او تحت قرارداد با ديويد اُ.سلزيك تهيه كننده مقتدر آن زمان قرار داشت. هيچكاك در نيمه اول دهه چهل به عنوان كارگرداني تحت قرارداد سلزيك به استوديوهاي مختلفي اجاره داده مي شد و از اين راه سلزيك به سود سرشاري مي رسيد. سلزيك مي كوشيد تا فيلم هايي كه امكان موفقيت آنها را بالا مي بيند، خود تهيه كند و در پروژه هاي كم اهميت تر هيچكاك را تحت اختيار استوديوهاي ديگر قرار مي داد. اين چنين بود كه فيلم هاي پرسر و صدايي مثل ربه كا و طلسم شده توسط سلزيك تهيه مي شدند و پروژه هاي نه چندان مهمي مثل ماجراي مالگاش و قايق نجات به وسيله تهيه كنندگان ديگر. در آن سال ها البته هيچكاك دو شاهكار ساخت كه سلزيك تصور نمي كرد فيلم هاي موفقي از كار درآيند و به همين خاطر خودش آنها را تهيه نكرد. بدنام و سايه يك شك به عنوان كامل ترين فيلم هاي هيچكاك در دهه چهل خارج از نظارت سلزيك ساخته شدند. هيچكاك در آمريكا با ربه كا به شهرت زيادي رسيد؛ فيلمي كه چندين اسكار را از آن خود كرد.(از جمله اسكار بهترين فيلم)ولي با سايه يك شك بود كه موفق شد در هاليوود اولين فيلم كاملاً هيچكاكي اش را بسازد؛ فيلمي كه حاصل تثبيت جايگاه هيچكاك به عنوان كارگرداني صاحب سبك و جا افتادن او در هاليوود است.
چيزي كه عده اي از آن به عنوان بالا رفتن اعتماد به نفس هيچكاك ياد كرده اند. هيچكاك در سايه يك شك   همان تسلطي را بر مجموعه عناصر فيلم دارد كه در دوره فعاليتش در انگلستان از آن برخوردار بود.
او فيلمنامه را به همراه تورنتن وايلدر نوشت كه در آن مقطع يكي از بهترين فيلمنامه نويسان هاليوود بود. البته در نگارش فيلمنامه سالي بنسن و آلمارويل(همسر هيچكاك)هم سهيم بودند؛ فيلمنامه اي كه بر اساس داستاني از جك.اچ.اسكربال نوشته شد.
حضور چهره هايي چون ديميتري تيومكين(آهنگساز)و جوزف اي.ولنتاين(فيلمبردار)نشان دهنده اين نكته بود كه هيچكاك تكنسين هاي برجسته اي را به خدمت گرفته است.
سايه يك شك مثل خيلي از فيلم هاي ديگر هيچكاك با مايه گناه و يافتن فرد گناهكار سر و كار دارد. دو مرد چارلي را تعقيب مي كنند، او تصميم مي گيرد كه براي گريز به ديدن خواهرش در سانتا رزا برود. دختر خواهرش كه او هم چارلي نام دارد، از يكنواختي زندگي اش ناراحت است. درست در زماني كه دايي چارلي در راه سانتارزاست، خواستار حضور او مي شود. دايي چارلي با استقبال گرم خانواده خواهرش مواجه مي شود، هرچند رفتارهايش خيلي به مذاق شوهرخواهرش خوش نمي آيد. با ورود دو خبرنگاري كه بعداً مشخص مي شود كارآگاهند و درباره دايي چارلي تحقيق مي كنند، ماجرا رنگ ديگري به خود مي گيرد.
چارلي متوجه مي شود كه دايي اش قاتل است و فقط براي ملاحظه حال مادرش اين نكته را عنوان نمي كند. هرچند دايي چارلي متوجه ماجرا مي شود و دوباره سعي مي كند او را بكشد. در نهايت اما اين دايي چارلي است كه وقتي قصد دارد خواهرزاده اش را از قطار در حال حركت بيرون بيندازد، خودش سقوط مي كند و كشته مي شود.
هيچكاك در سايه يك شك هيچ شخصيتي را به حال خود رها نكرده است. از دايي چارلي و خواهرزاده اش گرفته تا شخصيت مادر كه گفته مي شود هيچكاك او را براساس مادر خودش پرورانده است. به روايت پل دانكن در كتاب هيچكاك هنگام ساخت فيلم، مادر هيچكاك بيمار بود، ولي او نتوانست به انگلستان برود. هيچكاك كه معمولاً آدم توداري بود، شروع كرد به تعريف اوايل زندگي اش و جزئيات فراواني از آن به فيلمنامه راه يافت. احتمالاً تصوير نيك خواهانه مادر در اين فيلم را عطوفت و دل رحمي هيچكاك نسبت به مادرش توجيه مي كند كه اين مورد يكي از آخرين موارد نمايش چنين تصويري در فيلم هايش بود. نام مادر اما است؛ يعني نام مادر هيچكاك. حادثه دوچرخه سواري زمان كودكي دايي چارلي براي هيچكاك اتفاق افتاده بود. او رانندگي نمي كرد مثل جوزف. آن آيوانهو مي خواند، كتابي كه هيچكاك در كودكي از حفظ بود.
در سايه يك شك انتخاب جوزف كاتن در نقش دايي چارلي و ترزا رايت در نقش چارلي فوق العاده به نظر مي رسد؛ دايي و خواهرزاده اي كه همنام هستند. چارلي ابتدا تحت تاثير دايي اش است و به شدت شيفته اوست، ولي سايه يك شك درست از جايي كه با يكي از كارآگاه ها رابطه عاطفي پيدا مي كند، در دل او ايجاد مي شود.
سايه يك شك گرچه فاقد شهرت بدنام، سرگيجه و رواني است، ولي يكي از كامل ترين و خوش پرداخت ترين فيلم هاي هيچكاك به شمار مي آيد؛ فيلمي كه با گذشت 63 سال از ساختش دور از گزند زمانه همچنان ارزش هايش را حفظ كرده است.