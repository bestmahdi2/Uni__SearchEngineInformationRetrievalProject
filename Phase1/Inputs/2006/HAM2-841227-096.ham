بهترين هاي سال سينماي كانادا
گروه ادب و هنر: بهترين هاي سال 2005 سينماي كانادا انتخاب و معرفي شدند.
به نوشته خبرگزاري رويتر، «مراسم جوايز فيلم جني» -كه به اسكار كانادايي معروف است _ جوايز اصلي خود را به فيلم «ديوانه» داد. اين فيلم كه در كل 10 جايزه مراسم را گرفت، موفق شد به طور همزمان جوايز بهترين فيلم و كارگردان را از آن خود كند. فيلم كه به زبان فرانسوي تهيه شده، قصه يك خانواده پرجمعيت كاتوليك را به زباني كمدي درام تعريف مي كند. ژان مارك والي كارگردان فيلم كه اهل كبك است، براي كار نگارش فيلمنامه فيلم جايزه بهترين فيلمنامه اريژينال را نيز دريافت كرد.
ميشل كوته براي همين فيلم به عنوان بهترين بازيگر مرد انتخاب شد. دانيله پرولكس هم جايزه بهترين بازيگر زن نقش مكمل را گرفت. فيلم كه در 12 رشته نامزد دريافت جايزه شده بود، چند جايزه فرعي ديگر را نيز دريافت كرد. والي فيلم خود را با هزينه  6 ميليون دلاري تهيه كرد. «ديوانه» سال گذشته ميلادي لقب پرفروش ترين فيلم سال سينمايي كانادا را به خود اختصاص داد. اين فيلم تا به حال موفق به دريافت جوايزي از جشنواره هاي بين المللي فيلم تورنتو، آتلانتيك و لس آنجلس شده است.
نزديكترين رقيب «ديوانه» كار تازه ديپا مهتا به نام «آب» بود. اين فيلم هندي زبان درام كه در باره زنان بيوه هندي است جوايز بهترين بازيگر جوان(براي سيما بيسواس)، فيلمبرداري و موسيقي را دريافت كرد.
جايزه بهترين بازيگر مرد نقش مكمل هم به دنيس برنارد براي درام «آزمون صدا» داده شد. جايزه بهترين فيلمنامه اقتباسي را هم «جايي كه حقيقت نهفته است» آتوم اگويان گرفت.