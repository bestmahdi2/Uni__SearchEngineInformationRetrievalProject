درباره ناكامورا، هافبك خلاق ژاپن
كسب تجربه و لذت از حضور در ليگ اسكاتلند
علي راد
شونسوكه ناكامورا تا به حال حضوري موفق در ليگ اسكاتلند داشته است. شايد گفته شود، حالا چه طور؟ او پس از بازي هاي خوب در سري آ ايتاليا، در جام كنفدراسيون ها حضوري درخشان داشت تا جايي كه زيكو او را «روح» تيم ملي فوتبال ژاپن و طراح خط مياني اين تيم مي داند. يقيناً، هيچ شكي وجود ندارد كه او به هر تيمي كه پا گذاشته با ارايه بازي هاي قابل قبول به يكي از محبوب ترين بازيكنان هواداران بدل شده است.
مانند يك فرشته
سريع، ماهر و زيرك. بي شك، ناكامورا نوعي مدرن از فوتبال را براي سلتيك به ارمغان آورده است. او تحت هدايت گوردون استراكان كه اخيراً ناكامورا را به يك فرشته تشبيه كرده، درخششي بيش از حد تصور داشته است. سبك بازي او به نحوي است كه بيشتر با پاس هاي رو به جلو، باعث حركت رو به جلوي تيم مي شود و تعداد پاس هايي كه او در يك بازي ارسال مي كند آن قدر زياد است كه توپ در همه نقاط زمين به يك اندازه به حركت درمي آيد. با وجود اين كه او يك چپ پاي تمام عيار است، در سلتيك به عنوان بال راست سي و شش بازي در اين فصل به ميدان رفته و توجه همه را به خود جلب كرده است.
البته در برخي بازي هاي فصل به عنوان هافبك نفوذي نيز به كار گرفته شد و به اندازه ديگر بازيكنان خوب تيم مثل استيليان پتروف و شاون مالوني انتظارات را برآورده ساخت، اگرچه ضربه كاشته زيبايي كه در پيروزي چهار بر يك سلتيك برابر كيلمارنوك مؤثربود، مشخص كرد كه چرا اين بازيكن ژاپني با پنجاه و هشت بازي ملي، نزد هواداران اين قدر محبوب است. علاقه مندان فوتبال در اسكاتلند، فوتبال او را مي شناسند و زماني كه بازي او را تماشا مي كنند، تمامي حركات، حتي ريزترين آنها را زيرنظر مي گيرند و همگي بر كيفيت بالاي بازي او اتفاق نظر دارند. اين خبري خوش براي همبازي هاي او به شمار مي رود ولي در ايتاليا فقط به تكل و گلزني توجه مي شود.
ناكامورا در مورد حضورش در سلتيك گفته است: «در طول مدتي كه در سلتيك حضور دارم، حتي زماني كه خوب بازي نكردم، هواداران هميشه اين احساس را كه هميشه از حمايت آنها برخوردارم به من داده اند. آنها بزرگترين دليل حضورم در سلتيك و لذت بردن من از زمان پيوستنم به اين تيم هستند. به  نظر من تا زماني كه اين هواداران براي تيمي وجود داشته باشند، تيم قهرمان مي شود زيرا بازيكنان از اين كه براي آنان بازي مي كنند، خوشحالند.»
منافع مالي سلتيك
شايد اين تاثير ناكامورا باشد كه از زمان حضورش در سلتيك ميانگين جمعيتي برابر با 52 هزار نفر براي تماشاي بازي هاي اين تيم به ورزشگاه مي آيند، اما اين تنها جنبه آشكار امضاي قرارداد اوست. سلتيك با استفاده از محبوبيت بازيكنان شرقي مي تواند گامي بلند به سوي جذب منافع مالي در بازارها و جوامع شرقي بردارد. حضور ناكامورا در گلاسكو، 400 هزار پوند از 7/2 ميليون پوندي كه براي به  خدمت  گرفتن او پرداخت شده را تنها براي استفاده از عكس هاي او توسط روزنامه نگاران ژاپني به حساب باشگاه واريز كرده است. مسئولين سلتيك حتي اقدام به راه اندازي سايت به زبان ژاپني كرده اند كه در روز نخست بالغ بر دويست هزار نفر از آن ديدار كردند.
اسپانيا، ايستگاه بعدي
مساله اصلي هرگز اين نبوده كه چرا سلتيك ناكامورا را انتخاب كرده بلكه اين است كه ناكامورا چرا سلتيك را برگزيد؟
اين بازيكن بيست و هفت ساله، هرگز تمايل خود را براي حضور و بازي در اسپانيا پنهان نكرده است. گفته مي شود كه باشگاه هاي آتلتيكو مادريد، دپورتيو لاكرونيا و راسينگ سانتاندر همگي حاضر هستند او را به خدمت بگيرند. ناكامورا اسكاتلند را محيطي مناسب براي كسب تجربه و افزودن به مهارت هايش انتخاب كرده است. او 9 سال پيش فوتبالش را از تيم يوكوهاما مارينوس آغاز كرد و حالا اسپانيا را هدف قرار داده است.
در واقع مذاكرات او با آتلتيكو مادريد به پايان نرسيده اما خبري از قطع آن نيز اعلام نشده است و او در آينده اي نزديك تصميم نهايي اش را براي حضور و يا عدم آن در اسپانيا اعلام خواهد كرد.