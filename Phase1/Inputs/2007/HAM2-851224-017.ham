تحليل عملكرد سهام خودروسازان بورس در سال 85
صعود درآخرسال
گروه بورس- خودروسازان بورس تهران، اسفند ماه موفقي را پشت سر گذاشتند.
در آخرين ماه سال 85 از يك سو صف خريد سهام شركت هاي خودروسازي و قطعه سازي در تالارهاي مبادلات طولاني تر شد و از سوي ديگر دو شركت بزرگ خودروسازي يعني سايپا و ايران خودرو برنامه افزايش سرمايه جديد خود را اعلام و به تصويب نهايي رساندند. به اين ترتيب بايد در بهار 86 منتظر توزيع سهام جديد و هم چنين عرضه حق تقدم سهام اين دو شركت در بورس تهران باشيم.
عملكرد يك ساله
آمار عملكرد يك ساله سهام شركت هاي خودروسازي و قطعه سازي در بورس تهران، طي سال 85 قريب به 138 هزار نفر در صف خريد سهام 35 شركت اين گروه ايستادند.
ارزش كل سرمايه گذاري انجام شده در يك سال اخير بر سهام خودرو به مرز 6 هزار و 200 ميليارد ريال نزديك شده است. در طول سال 85 بالاترين سود در گروه شركت هاي خودروسازي نصيب سهامداران شركت پارس خودرو شده كه ارزش دارايي سهامداران اين شركت در سال جاري 6/56 درصد بالا رفته و در بين قطعه سازان بورس هم مهركام پارس بالاترين سود را نصيب سهامداران كرده است.
اما پرطرفدارترين سهام در بين شركت هاي خودروسازي و قطعه سازي فعال در بورس، ايران خودرو بوده، تعداد خريداران سهام اين شركت در يك ساله اخير به 40 هزار نفر رسيده است. اين تعداد خريدار در مجموع با پرداخت يك هزار ميليارد ريال، 240 ميليارد برگه سهم ايران خودرو را به سبد دارايي هايشان افزوده اند.
در همين مدت تعداد خريداران سهام ساپپا هم از 36 هزار نفر فراتر رفته، ارزش كل دادوستدهاي انجام شده بر سهام سايپا طي يك سال اخير به دو هزار و 300 ميليارد ريال رسيده به اين ترتيب بيشترين حجم نقدينگي در گروه خودرو به سوي سهام سايپا روانه شده است.
ارزش بازار
در اسفند ماه 85 ارزش كل سهام شركت هاي خودروساز و قطعه ساز فعال در بورس به 56 هزار ميليارد ريال رسيد. به اين ترتيب در مجموع 9/13 درصد از كل ارزش هاي بازار سهام به اين گروه اختصاص يافت. گروه خودرو و قطعه در حال حاضر پس از گروه فلزات دومين گروه بزرگ بورس تهران است.
ديزل ها
سهام ديزل ها سال 85 را با نوسان هاي بسيار پشت سر گذاشت. بازار نامناسب سال 84 و ورود كاميون هاي چيني، سهام ديزل ها را تحت الشعاع قرار داده بود. اما در نيمه ماه اين سهام برمشكلات فائق آمد و حركتي دوباره در سهام ديزل ها آغاز شد. ايران خودرو ديزل و سايپا ديزل دو شركت بزرگ فعال در توليد خودروهاي تجاري شامل، كاميون، ميني بوس و اتوبوس هستند.
علي رضا غمگسار مدير عامل سايپاديزل در مورد اوضاع فعلي بازار توليد خودروهاي تجاري مي گويد: سال گذشته تعرفه واردات كاميون از 50 درصد به 20 درصد كاهش يافت و خودروهاي چيني، روسي و تركيه اي وارد ايران شدند. كاهش تعرفه ها راه را براي ورود خودروهاي كم كيفيت به كشور باز كرد.
او مي افزايد: اين كه گفته مي شود، سالانه به 70 هزار دستگاه كاميون در ايران نياز داريم، آمار درستي نيست، بررسي ها نشان مي دهد با عرضه 40 هزار دستگاه كاميون مي توان نياز داخلي را برطرف كرد.
غمگسار با اشاره به تصويب طرح نوسازي ناوگان حمل و نقل در مجلس پيش بيني مي كند، سال آينده تقاضا براي خريد خودروهاي تجاري افزايش يابد و اوضاع سهام ديزل ها بهبود يابد.
آمار موجود نشان مي دهد: در طول سال جاري 11 هزار نفر سهام دو شركت ايران خودرو ديزل و سايپا ديزل را خريده اند. ارزش كل سرمايه گذاري انجام شده در سهام ديزل ها يكهزار ميليارد ريال برآورد مي شود.