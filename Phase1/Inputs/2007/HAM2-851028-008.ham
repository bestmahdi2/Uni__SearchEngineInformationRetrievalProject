يك هفته با اكران سينماها
ركورد شكني الوند
گروه ادب و هنر- تله ساخته سيروس الوند همچنان در صدر جدول گيشه قرار دارد. اين فيلم كه هم اكنون 18 سينما را در اختيار دارد در پنجمين هفته نمايش خود به رقمي معادل 310 ميليون تومان دست پيدا كرده است.
در تله بازيگراني چون محمدرضا گلزار،  مهناز افشار، امين حيايي و ماه چهره خليلي حضور دارند. بعد از شكست تجاري چند فيلم آخر الوند، فروش بالاي تله، نكته جالب توجهي است. فروش بالاي اين فيلم موجب شد تا الوند بلافاصله
زن دوم را با حضور محمدرضا فروتن و نيكي كريمي مقابل دوربين ببرد. بي وفا اولين ساخته بلند اصغر نعيمي دومين فيلم پرفروش جدول است. اين فيلم در هفته هشتم نمايش خود با در اختيار داشتن 6 سينما، تاكنون 260 ميليون تومان فروخته است. حميد گودرزي و الناز شاكردوست نقش هاي محوري بي وفا را بازي مي كنند. گيس بريده هم پس از شش هفته به رقمي نزديك به 175ميليون تومان رسيده تا فروشي متوسط داشته باشد. در اين ساخته جمشيد حيدري، گل شيفته فراهاني و محمدرضا شريفي نيا بازي كرده اند. گيس بريده هم اكنون در 4 سينما روي پرده است. ستاره است ساخته فريدون جيراني هم از مرز 50 ميليون تومان گذر كرد كه با توجه به تعداد اندك سينماهاي اين فيلم، فروش چندان بدي هم به شمار نمي آيد.
رؤياي خيس ساخته پوران درخشنده نيز در طول دو هفته نمايش به رقمي نزديكي به فيلم ستاره است رسيده است. اين اثر كه ملودرامي درباره نوجوانان است در مرز 50 ميليون تومان قرار دارد.
سه فيلم هندي هم با سالن هايي اندك روي پرده اند كه تاكنون فروش قابل توجهي نكرده اند.
كودك و سرباز و اين جا چراغي روشن است از ساخته هاي رضا ميركريمي، پس از سال ها سرانجام به نمايش درآمده اند. كودك و سرباز كه محصول 1378 است 2 سينما در اختيار دارد. اين جا چراغي روشن است هم كه سال 80 در جشنواره فجر به نمايش درآمده بود، با 3 سالن سينما، وضعيتش كمي بهتر از كودك و سرباز است و تاكنون 6 ميليون تومان فروخته است. كينه و شكارچي فكر هم به عنوان فيلم هاي خارجي روي اكران، با نمايش تك سانس به ترتيب 25 ميليون و 600 هزار تومان در گيشه فروخته اند.