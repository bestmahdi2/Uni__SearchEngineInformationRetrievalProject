دماوند آرام مي گيرد
سپيده سمائي
گروه دانش- درحالي كه مشاهدات عيني و مطالعات كارشناسان، نشان از فعاليت هايي غيرمعمول در قله آتشفشاني دماوند داشت و در چند هفته گذشته اين اخبار به رسانه ها هم درز كرد، آخرين گزارش هايي كه مسئولان ستاد حوادث غير مترقبه استان تهران در اختيار همشهري گذاشته اند نشان مي دهد تغييرات مشاهده شده، از هفته گذشته رو به بازگشت گذاشته است.
افزايش درجه حرارت آب چشمه لاريجان به حالت عادي برگشته و آناليز آخرين نمونه آب چشمه هاي منطقه هم حاكي از برگشت عناصر تغيير يافته اين آب ها به حالت عادي است.
در آخرين تماسي كه چند ساعت پيش با اكيپ مستقر در دماوند داشتيم، مشخص شد كه درجه حرارت آب چشمه لاريجان به حالت عادي برگشته، همچنين آناليز آخرين نمونه آب چشمه هاي منطقه هم حاكي از برگشت عناصر تغيير يافته اين آب ها به حالت عادي است و از آنجايي كه در ميزان دود و بخار خروجي از قله دماوند افزايش رو به رشدي مشاهده نمي شود، به نظر مي رسد كه ما در آينده نزديك شاهد فوران آتشفشان از بلندترين قله خاورميانه نخواهيم بود.
اين آخرين اطلاعات از وضعيت دماوند است كه بعدازظهر روز چهارشنبه 29 فروردين از سوي مسئولان ستاد حوادث غير مترقبه استان تهران و همچنين كارشناسان سازمان زمين شناسي كشور در اختيار همشهري قرار گرفت.
اما آيا تغييرات سه ماه گذشته در دماوند آن چنان جدي بود كه به يكباره در كانون توجه محافل خبري قرار گيرد و صحبت از احتمال آتش فشاني اين قله زيبا به ميان آيد؟ مهندس فرهاد انصاري مدير امور زمين شناسي، مهندسي و زيست محيطي سازمان زمين شناسي در پاسخ به اين سئوال چنين مي گويد: ما از سال 81 به طور ماهيانه تعدادي از چشمه هاي آب گرم منطقه را بررسي مي كرديم، از سوي ديگر با استفاده از دستگاه سنجنده اغتشاشات الكترومغناطيسي زمين كه در منطقه كلكچال قرار دارد، تغييرات ميدان الكترومغناطيسي زمين را مطالعه مي كنيم. بنابراين هنگامي كه در هفتم بهمن و دوم اسفند 85 نامه هايي از سوي ستاد حوادث غيرمترقبه استان مازندران برپايه گزارش اهالي منطقه درمورد افزايش خروج بخار و گاز از دهانه آتشفشان دماوند دريافت كرديم و همزمان داده هاي موجود از مطالعه چشمه ها و ميدان الكترومغناطيسي زمين تغييراتي را نشان دادند، احتمال فعاليت دماوند قوت گرفت و منطقه از سوي كارشناسان سازمان زمين شناسي مورد بررسي و مطالعه دقيق تر قرار گرفت. ضمن اينكه در همين زمان در داده هاي موجود پژوهشگاه بين المللي زلزله در زمينه فعاليت هاي لرزه اي زمين در منطقه دماوند افزايش محسوسي مشاهده مي شد.
مهندس محمدجواد بلورچي رئيس گروه زمين شناسي مهندسي سازمان زمين شناسي در ادامه مي افزايد: به طور معمول از دهانه دماوند در هر دقيقه مقداري بخار و دود خارج مي شود كه البته ما نسبت تركيب آن ها را نمي دانيم، اما در شرايط عادي اين گاز خروجي به سختي قابل مشاهده است و اگر باد سرعت داشته باشد اصلا به چشم نمي آيد. اما در اين مدت اين گاز افزايش چشمگيري داشت و به صورت پيوسته از دهانه دماوند خارج مي شد و حتي در بعضي عكس هايي گه گرفته ايم رنگ زرد قابل رويت است كه مي تواند نشانه خروج گوگرد باشد، ضمن اينكه برخي از مردم منطقه كه بهتر از هركس ديگر اين تغييرات را حس مي كنند، از احساس بوي گوگرد سخن مي گويند.
البته اين گاز و بو تنها نشانه هاي محيطي نبودند كه مردم را نگران كردند. در منطقه آب اسك چشمه اي به نام قايبال وجود دارد كه به گفته مردم محل قبل از وقوع زمين لرزه ها آب آن سياه مي شود. بلورچي در مورد اين چشمه مي گويد: ما اين چشمه را مورد مطالعه قرار داده بوديم. سياه شدن رنگ آن پيش از زمين لرزه مربوط به گرم شدن آب در اثر فعاليت لايه هاي زمين است كه اين گرما سبب مي شود رسوباتي مانند اكسيدگوگرد در آب چشمه حل شوند و رنگ آن را تغيير دهند. اين بار هم اين تغيير رنگ مشاهده مي شد.
اما تغييراتي كه به ديد مردم منطقه نيامده اند را متخصصان سازمان زمين شناسي و همچنين كارشناسان مركز ژئوفيزيك دانشگاه تهران بهتر از هركس ديگر درك كرده اند: در ميزان عناصر موجود در آب چشمه ها و همچنين خصوصيات فيزيكي و شيميايي آن ها مانند ph تغييراتي مشاهده مي شد. همچنين دماي آب چشمه لاريجان كه در حالت عادي حدود 62 درجه است به 65 درجه سانتي گراد رسيده بود كه اين افزايش دما در نوع خود عدد قابل ملاحظه اي به شمار مي رود. از سوي ديگر شبكه لرزه نگاري دانشگاه تهران افزايش قابل ملاحظه اي در فعاليت لرزه اي منطقه نشان مي داد.
اگرچه پيش از اين هم هر چند سال يك بار دماوند نشانه هاي نگران كننده اي از خود بروز مي داد اما به گفته مردم محلي و كارشناسان، اين نشانه ها، اين بار جدي تر از هميشه بودند. مجموع اين عوامل مي توانست زنگ خطري به نشانه آغاز فعاليت آتشفشان خفته دماوند باشد مشروط برآنكه بروز اين نشانه ها ادامه پيدا مي كرد. مهندس انصاري در اين زمينه مي گويد: اگر ميزان و غلظت گاز خروجي افزايش مي يافت يا به وضوح دود مشاهده مي شد، گرم شدن آب چشمه ها و تغيير خواصشان تداوم داشت و يا در تعدادو شدت زمين لرزه ها افزايش داشتيم، بايد نگران مي شديم و دنبال راهكار مناسب بوديم.
اما حالا به نظر مي رسد همه چيز به حالت عادي برگشته است: تغيير دما و خواص چشمه ها از بين رفته و به حالت عادي برگشته اند. به نظر مي رسد كه ميزان گاز خروجي از دهانه آتشفشان هم كم كم به حالت قبل برگردد، البته امروز هوا صاف نبوده و كارشناسان مستقر در منطقه موفق به رويت گاز خروجي نشده اند. اگر اين علائم مربوط به بيدار شدن اين غول خفته نبوده پس نشانه چيست؟ مهندس بلورچي اين سئوال را اين گونه پاسخ مي دهد: در سال 68 هم در منطقه دماوند علائمي اينچنين البته نه با اين شدت بروز كرده بود. به هرحال ما بايد قبول كنيم كه دماوند يك موجود زنده است و هر موجود زنده اي تغيير و تحولاتي دارد.
هرچند كه به نظر مي رسد ماجرا ختم به خير شده است و ديو سپيد هنوز همچنان در خواب ناز است، اما اي كاش اين خميازه كشيدنش باعث شود تا ما از خواب بيدار شويم و توصيه مهندس انصاري را جدي تر تلقي كنيم: ممكن است اين نشانه ها در آينده نزديك منجر به بروز آتشفشان نشود، اما رخداد اين حوادث به ما يادآوري مي كند كه بايد آتشفشان هاي موجود در كشور را جدي گرفت و با مطالعه و بررسي عادت ها و فعاليت هاي آتشفشاني قله هاي موجود در كشور، اجازه ندهيم كار به جايي برسد كه در مقابل آن ها غافلگير شويم. مسلما مطالعه دقيق و بررسي رفتار يك آتشفشان و شناخت دقيق عادات آن به ما كمك خواهد كرد در صورت بروز يك تغيير غير عادي به سرعت متوجه آن شويم و براي برخورد با آن پديده از آمادگي لازم بهره مند شويم.
گزارش تفصيلي از آخرين تحقيقات كارشناسان سازمان زمين شناسي درباره دماوند را روزهاي آينده در همين صفحه بخوانيد.