پارسيان، روي موج خريد
گروه بورس- در مبادلات روز گذشته بازار سهام، بانك پارسيان عنوان پرطرفدارترين سهام بورس را از آن خود كرد.
بر اساس اين گزارش، ديروز اغلب سهامداران فرم هاي تقاضا را به قصد خريد سهام پارسيان پر مي كردند؛ به طوري كه صف هاي خريد سهام پارسيان به 19 ميليون سهم رسيد و 2 هزار تقاضا براي خريد سهام اين شركت به ثبت رسيد. در نهايت 185 سهامدار موفق به خريد 5/3 ميليون سهم پارسيان شدند.
اين روند در حالي ادامه دارد كه هنوز هيچ خبري از تعيين اعضاي هيأت مديره اين بانك در دست نيست. ديروز پس از پارسيان كه رتبه اول حجم معاملات و تعداد خريداران بورس را به خود اختصاص داد، ايران خودرو و چادرملو هركدام با 162 و 95 خريدار رتبه هاي بعدي جدول را از آن خود كردند. در معاملات روز گذشته 190 ميليون سهم غدير معادل 75/3 درصد از سهام شركت غدير توسط بانك صادرات اصفهان عرضه و به قيمت 4089 ريال به فروش رسيد. ديروز در مجموع 205 ميليون سهم در بورس تهران داد و ستد شد. بر اساس اين گزارش، صف هاي خريد سهام تكنوتار، نورد و لوله اهواز و گلوكزان نيز همچنان تداوم يافت. صف هاي خريد سهام شركت پتروشيمي شيراز نيز با 1400 تقاضا از مرز يك ميليون و 200 هزار سهم فراتر رفت.
كاهش 9 واحدي شاخص
همچنين شاخص كل بورس در معاملات روز گذشته با 9 واحد كاهش روبه رو شد. در اين ميان دو شركت سرمايه گذاري غدير و شاهد هر كدام به ترتيب با 3/2 و يك درصد تأثير منفي بر شاخص بيشترين نقش را در سقوط شاخص داشتند. اين در حالي است كه افزايش ارزش سهام شركت هاي چادرملو، بانك پارسيان، سايپا، ايران خودرو و ايران خودروديزل كه در مجموع 12 واحد كاهش كل را بالا كشيدند مانع از ريزش شاخص نشد.