يك هفته با سينما
تجاهل عارف !
گروه ادب و هنر- مطابق هر سال با آغاز جشنواره فيلم فجر، همه رويدادهاي سينمايي كشور تحت تأثير اين رخداد مهم قرار گرفت. به همين خاطر رسانه ها، اخبار جشنواره را در صدر خبرهاي هنري پوشش دادند. چند روز پيش از آغاز جشنواره فجر، با راه يافتن فيلم هاي خون بازي  ، سينه سرخ و فرش ايراني فيلم هاي حاضر در بخش مسابقه، به مرز 30فيلم نزديك شد.
نكته جالب توجه اينكه خون بازي و سينه سرخ به خاطر شركت در جشنواره هاي ديگر، طبق مقررات جشنواره فجر، قاعدتاً نبايد در فيلم هاي بخش مسابقه قرار مي گرفتند. منتها با اين توجيه عجيب كه سازندگان فيلم از مقررات جشنواره اطلاع نداشته اند، اين فيلم ها هم به فهرست مسابقه اضافه شدند. درست مثل باز هم سيب داري؟ كه بعد از حضور در جشنواره ونيز، حالا قاعدتاً بايد در بخش جشنواره جشنواره ها به نمايش درمي آمد. درست در لحظاتي كه افتتاحيه جشنواره فجر در حال انجام بود، زمزمه هايي ميان حاضران مبني بر حذف سنتوري مهرجويي از جشنواره، به راه افتاد. سنتوري كه قبلاً هم به خاطر مشكل مميزي، حضور در جشن خانه سينما را از دست داده بود، هنوز گويا تكليفش مشخص نشده است. وقتي جدول برنامه ها منتشر شد و نامي از سنتوري در ميان فيلم ها نبود، اين حدس تبديل به يقين شد كه امسال جشنواره بدون مهرجويي برگزار مي شود. هر چند مهرجويي خود ابراز اميدواري كرد كه فيلمش در 18 بهمن به نمايش درآيد.
در هنگامه برگزاري جشنواره فيلم فجر، انتشار خبر درباره پايان تدوين 90 دقيقه از فرزند صبح توسط يكي از خبرگزاري ها، توجه سينمادوستان را به خود جلب كرد. خبري كه همراه با عكس بازيگري بود كه نقش حضرت امام  خميني را در فرزند صبح بازي مي كند. فيلمبرداري فيلم افخمي در بهار و تابستان سال آينده پيگيري خواهد شد. تهيه كننده فرزند صبح   وعده كرده فيلم را به بيست و ششمين جشنواره فجر برساند.