اسرائيل، جنگنده ها و بمب افكن هاي رادارگريزمي خرد
گروه بين الملل- فرماندهان ارشد ارتش رژيم صهيونيستي در ديدارهاي خود با رابرت گيتس، وزير دفاع ايالات متحده در ضمن سفر اخير او به تل آويو خواستار خريد جت هاي جنگنده بمب افكن f22 كه نسل پنجم جت هاي جنگنده رادار گريز آمريكاست، شدند.
روزنامه اسرائيل جروزالم پست روز گذشته فاش كرد اگر چه عمير پرتز، وزير جنگ اسرائيل در ديدارهاي خود با گيتس از اشتياق تل آويو به خريد جت هاي f22 سخن به ميان نياورده بود اما به ظاهر فرمانده نيروي هوايي ارتش اسرائيل طي ملاقات كوتاه چهارشنبه گذشته خود با وزير دفاع آمريكا به تمايل رژيم صهيونيستي به خريد f22 اشاره كرده است.
به تصريح اين روزنامه فرماندهان ارشد ارتش اسرائيل اعلام كرده اند با هدف كسب برتري هوايي در خاورميانه به دنبال افزودن جت هاي f22 به زرادخانه تسليحاتي اين رژيم هستند.
به ظاهر گيتس كه روز پنجشنبه و در آستانه ترك اسرائيل از تصميم واشنگتن براي فروش بمب هاي هدايت شونده به عربستان سعودي پرده برداشته بود نظر مثبتي نسبت به درخواست اسرائيلي ها داشته است.
تصميم دولت آمريكا براي فروش بمب هاي هوشمند هدايت شونده به نيروي هوايي عربستان سعودي با مخالفت اسرائيل و حتي پاره اي از كشورهاي عرب حوزه خليج فارس مواجه شده است.گيتس روز پنجشنبه پيش از ترك تل آويو تاكيد كرد به رهبران اسرائيل توصيه كرد به معامله فروش بمب هاي هوشمند به عربستان سعودي از پنجره حال و هواي استراتژيك سراسر منطقه نگاه كنند و يادآور شد همسايگان اسرائيل مي توانند براي تامين نيازهاي تسليحاتي خود به ساير منابع روي آورند.
او در ادامه به صراحت از روس ها ياد كرد كه به دنبال افزايش نفوذ خود در كشورهاي عرب و فروش تسليحات خود در منطقه هستند.
وزارت امور خارجه ايالات متحده روز گذشته در واكنش به اين خبر اعلام كرد امكان عرضه جت هاي f22 به خريداران بالقوه وجود ندارد و پس از سال 97 و به دليل وضع قانوني بازدارنده فروش خارجي f22 منع شده است. هرچند كميته برنامه ريزي مجلس نمايندگان آمريكا سال گذشته اين قانون را ملغي كرد اما فروش اين جنگنده ها را به اخذ مجوز ويژه از كنگره مشروط كرد.