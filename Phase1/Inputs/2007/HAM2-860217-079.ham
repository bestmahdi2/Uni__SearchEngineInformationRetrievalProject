نمايندگان مجلس:
سهميه بندي بنزين بايد از اول خرداد اجرا شود
باهنر: اگر دولت قصد تأخير در اجراي قانون سهميه بندي دارد،لايحه به مجلس ارائه كند
گروه اقتصادي- با وجود اينكه در روزهاي اخير برخي گزارش ها از احتمال تأخير در اجراي طرح سهميه بندي بنزين در اول خرداد خبر مي دهند، ديروز برخي نمايندگان مجلس بر الزامي بودن اجراي مصوبه مجلس از ابتداي خردادماه تاكيد كردند.
اين درحاليست كه دولت همچنان سكوت پيشه كرده و عملا تصميمي براي چگونگي اجراي سهميه بندي و نرخ آزاد بنزين نگرفته است
تأخير در سهميه بندي نيازمند مجوز مجلس است
پس از جلسه ديروز برخي نمايندگان مجلس از جمله محمد رضا باهنر نايب رئيس مجلس تاكيد كرد: دولت مصمم به اجراي قانون بودجه و سهميه بندي در موعد مقرر است و اگر قصد تأخير در اجراي آن را دارد بايد لايحه اي براي تصويب نمايندگان ارايه كند.
قيمت گازوئيل 16 تومان
روز يكشنبه نمايندگان مجلس شوراي اسلامي ماده واحده اي را تصويب كردند كه براساس آن قيمت گازوئيل كه در لايحه بودجه 450 ريال تعيين شده بود به 16 تومان بازگشت. پس از راي نمايندگان به كليات لايحه دولت پيشنهادات نمايندگان مبني بر قيمت هر ليتر گازوئيل 45، 35، 30، 25، 20 تومان ارائه شد ولي هيچ يك راي نياورد و در پايان نمايندگان به پيشنهاد دولت راي دادند.
رضا عبداللهي رئيس كميسيون برنامه و بودجه مجلس شوراي اسلامي نيز تاكيد كرد: بابت اجراي سهميه بندي بنزين از اول خرداد نگراني وجود ندارد و دولت مصوبه مجلس را بايد اجرا كند. وي در توضيح آثار مفيد طرح كارت هوشمند سوخت گفت: اگر مي توانستيم بنزين را آزاد بفروشيم بهتر بود اما مجلس تصميم گرفته است بنزين با استفاده از كارت هوشمند سهميه بندي شود و ما از آن دفاع مي كنيم.
به گفته عبداللهي: دولت براي سهميه بندي اقدامات لازم از جمله توزيع كارت هوشمند را انجام داده است و به لحاظ اجرايي مشكلي براي سهميه بندي وجود ندارد.
نماينده مردم ماه نشان، در مجلس متذكر شد: اگر از اول خرداد سهميه بندي با استفاده از كارت هوشمند سوخت صورت گيرد بهتر است اما اگر نتوانستند كارت سوخت بين همه مردم توزيع كنند كساني كه كارت نگرفته اند با قيمت آزاد بنزين دريافت كنند اما سهميه آنها محفوظ باشد.
كمال دانشيار رئيس كميسيون انرژي مجلس نيز كه برخي گزارش ها در مورد تأخير اجراي طرح كارت سوخت به نقل از وي منتشر شده بود نيز روز يكشنبه گفت: قانون سهميه بندي بنزين بايد در موعد مقرر اجرا شود. دانشيار خاطر نشان ساخت: دولت اگر بخواهد سهميه بندي را به تأخير بياندازد بايد لايحه اي تقديم مجلس كند و مصوبه مجلس را داشته باشد. به گفته وي در صورتي كه دولت از مجلس مجوز نگيرد علي رغم عدم آمادگي بايد در موعد مقرر قانون سهميه بندي را اجرا كند.
دانشيار همچنين با تاكيد بر مفيد بودن استفاده از مزاياي كارت هوشمند سوخت در سهميه بندي گفت: مجموعه ذيربط دولت با تمام قوا در حال مهيا كردن مقدمات اجرايي طرح كارت هوشمند است و اين طرح بايد اجرايي شود.
دانشيار با تاكيد بر سهميه بندي بنزين گفت: در صورتي كه سهميه بندي صورت نگيرد بايد? ميليارد دلار براي واردات بنزين اختصاص يابد.