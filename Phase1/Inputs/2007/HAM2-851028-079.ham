چند ساعت پس از صدور دستور بازجويي از المرت
رئيس ستاد ارتش رژيم صهيونيستي استعفا كرد
ازراست به چپ عمير پريتس،ايهود المرت و حالوتس
گروه بين الملل - ژنرال دان حالوتس رئيس ستاد ارتش رژيم صهيونيستي از سمت خود كناره گرفت. براساس گزارش ها و تحقيقات انجام شده درباره چگونگي شكست ارتش بسيار مسلح اسرائيل از حزب الله اعلام شد كه رژيم اسرائيل در همه سطوح ازحزب الله شكست خورد. در جنگ 33 روزه اسرائيل و حزب الله، درحالي كه هيچ تناسبي ميان امكانات سياسي، ديپلماتيك، نظامي و اطلاعاتي و رسانه اي حزب الله و اسرائيل وجود نداشت اما اسرائيل به هيچ يك از اهداف خود نرسيد. نخست وزير رژيم صهيونيستي ابتدا اعلام كرد براي آزادي دو اسير ارتش رژيم صهيونيستي به لبنان حمله كرده است و تا آزادي آنان، اين حمله ادامه خواهد يافت. آنگاه شكست و خلع سلاح حزب الله شرط پايان جنگ اعلام شد و درنهايت اسرائيل تلاش كرد با عقب راندن حزب الله به آن سوي رودخانه ليتاني در لبنان به اهداف خود برسد. در مدت 33 روز جنگ نامتعارف اسرائيل به هيچ يك از اهداف خود نرسيد. جنگ 33روزه در تابستان امسال، ضربه سختي به رژيم صهيونيستي وارد كرد چنان كه بلافاصله حيم رامون وزير دادگستري و وزير پشتيباني در كابينه جنگ از سمت خود بركنار شد. بعدها اعلام شد فقط چند ساعت قبل از شروع حمله اسرائيل به لبنان ژنرال حالوتس اوراق سهام خود را فروخته است.
البته اين انتقادها فقط به رئيس ستاد محدود نماند، عمير پريتس وزير جنگ و ايهود المرت نخست وزير نيز به فساد و بي كفايتي متهم شده اند.المرت به سوء استفاده از قدرت در كسب منافع مالي متهم است.
گرچه كنار رفتن حالوتس پنج ماه پس از پايان جنگ صورت گرفت ولي همگان اذعان دارند كه وي تاوان شكست در لبنان را پس داد.
جانشين حالوتس روز يكشنبه آينده در كابينه رژيم صهيونيستي معرفي مي شود. ژنرال موشه كاپلينسكي، گابي اشكنازي مديركل وزارت جنگ، يك ژنرال عضو نيروهاي ذخيره و ژنرال بني گانز فرمانده نيروهاي زميني ارتش اسرائيل در زمره جانشينان احتمالي حالوتس معرفي شده اند اما گويا مديركل وزارت جنگ رژيم صهيونيستي از شانس بيشتري براي رياست ستاد ارتش برخوردار است.