آنتي ويروس جديد براي جلوگيري از ورود اس ام اس هاي ناخواسته
گروه دانش- كاسپرسكي براي تلفن هاي همراه  هوشمند آنتي ويروسي عرضه كرده كه علاوه بر حفاظت سيستم عامل هاي ويندوز موبايل و سيمبين در برابر ويروس ها، دارندگان تلفن همراه را از هرزنامه هايي كه در قالب پيام كوتاه ارسال مي شوند نيز خلاص مي كند.
البته قسمت آنتي اسپم اين نرم افزار بسيار ساده كار مي كند و به جاي اسكن محتويات ارسالي كه روش معمول آنتي اسپم است، تنها شماره تلفني را كه sms از طريق آن ارسال شده، بررسي مي كند و با بررسي ليست سياهي كه توسط دارنده  تلفن همراه تهيه شده در صورت وجود شماره  پيغام ارسالي در ليست سياه آن را مسدود مي كند. اگر هم شماره اي كه بررسي مي كند در هيچ يك از ليست سياه و يا معمولي تلفن همراه نباشد، از دارنده  آن در مورد مسدود كردن يا اضافه كردن شماره به ليست ها سؤال مي كند.
گفتني است نرم افزارهاي مخربي كه تلفن هاي هوشمند را هدف قرار مي دهند، مي توانند sms و mmsهاي انبوه ارسال كرده، اطلاعات ذخيره شده در تلفن را پاك و يا به سرقت ببرند، تمام يا برخي از كاركردهاي تلفن را از كار بيندازند، فايل هاي آلوده را از طريق ايميل،  wi-fi و يا بلوتوث به ديگران ارسال كنند و يا به هنگام اتصال تلفن به رايانه، كدهاي مخرب را به رايانه انتقال دهند. داده هاي اين آنتي ويروس  مي تواند از طريق wap و يا http به روز شود.كارشناسان امنيتي مي گويند با ظهور فناوري gsm در اروپا و cdma در آمريكا و آسيا، سيستم هاي پيشرفته اي به كار گرفته شد كه ابتدا گمان مي رفت براي ارتقاي امنيت مكالمات تلفني بسيار سودمند و مفيد واقع شود، اما با اين وجود، امنيت اين سيستم هاي مبتني بر رمزگذاري نيز مورد حمله و نفوذ خرابكاران قرار گرفته است.
بنا بر گزارش اخير گروه امنيتي پاندا، گذشته از مخدوش شدن امنيت مكالمات تلفني، تلفن هاي همراه رفته رفته در معرض هجوم ويروس ها و كدهاي مخرب رايانه اي نيز قرار خواهند گرفت كه اكثر آنها قابليت سرقت اطلاعات حساس و بسيار حياتي را از روي تلفن همراه دارند.
به تازگي پاندا نسخه بتاي نرم افزار mobilesecurity، ابزار قدرتمند امنيتي، ويژه تلفن هاي همراه با سيستم عامل سيمبين سري 60 را منتشر كرده است.
اين برنامه قادر به حفاظت از تلفن هاي همراه در حين فعاليت آنها بوده و از نفوذ كدهاي مخرب در حافظه داخلي، كارت هاي حافظه و ساير بخش ها و قسمت هاي آنها، جلوگيري مي كند.