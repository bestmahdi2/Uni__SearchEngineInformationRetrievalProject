از شهر
آلودگي هوا خاك مي خورد
گروه شهري- با وجود افزايش آمار مبتلايان به سرطان و مرگ ناشي از آلودگي هواي تهران، هنوز بندهايي از طرح جامع كاهش آلودگي هواي تهران به تصويب هيات دولت نرسيده است.
8 سال از تدوين و تصويب نخستين طرح جامع كاهش آلودگي هوا در سال 78 با افق 10 ساله مي گذرد، اما همچون بسياري از طرح ها تاكنون بيشتر در حد نوشتار باقي مانده به گونه اي كه حتي بخش هايي از اصلاحيه اين طرح هنوز به تصويب هيأت دولت نرسيده است.
سهل انگاري مسئولان در حالي ادامه دارد كه آلاينده هاي هوا مخصوصاً مونوكسيدكربن روز به روز هواي شهر را تاريك تر و سمي تر مي كند و ساليانه حداقل 3 تا 7 هزار نفر از تهراني ها جان خود را به واسطه آلودگي هواي تهران از دست مي دهند و عده اي نيز با سرطان دست و پنجه نرم مي كنند. با وجود آن كه برخي از مسئولان معتقدند  اجراي اين طرح با موفقيت 50 درصدي به واسطه حذف سرب از بنزين و گوگردزدايي از گازوئيل همراه بوده اما به اعتقاد بسياري ديگر، اين طرح در كليدي ترين بخش خود كه خروج خودروهاي فرسوده است، تاكنون با شكست مواجه بوده است.
همين امر موجب شده كه در حال حاضر بيش از 5/2ميليون خودروي بالاي 10 سال كه بر اساس استانداردهاي جهاني فرسوده محسوب مي شوند در كشور و بيش از همه در تهران تردد كنند و ميزان بنزين مصرفي آنان(بر اساس گزارش سازمان بهينه سازي مصرف سوخت)در هر 100 كيلومتر 17 تا 43 ليتر باشد.
در چنين شرايطي آلودگي 67 روزه هواي تهرن طي 10 ماه گذشته نه تنها امر دور از انتظاري نيست، بلكه افزايش آن هم در صورت تداوم روند كند كنوني امري عادي است.
با وجود آن كه مسئولان شركت كنترل كيفيت هواي تهران كاهش تقريباً 17 روزه آلودگي هواي تهران طي سال جاري در مقايسه با آلودگي تقريباً 84 روزه شهر در سال گذشته را خروج تعدادي از خودروهاي فرسوده مؤثر مي دانند، اما بدون شك وزش باد و سرماي زودهنگام هوا در اين كاهش بيش از خروج خودروهاي فرسوده مؤثر بوده است، چرا كه تعداد خودروهاي فرسوده  اي كه امسال از رده خارج شده است از مجموع 250 هزار خودروي فرسوده سهميه سال جاري تنها 25 هزار خودرو بوده است.
بنابراين تا زماني كه توجه مسئولان به طرح جامع كاهش آلودگي هواي تهران به صورت منسجم و جامع نباشد و كليه بندهاي اصلاحيه اين طرح(همچون مديريت ترافيك و توسعه ناوگان حمل و نقل عمومي متناسب با نيازهاي روز نه بر اساس ميزان كمبود بودجه و اختلاف نظرهاي ميان مسئولان)در دستگاه ها و هيأت دولت به تصويب نرسد و اجرايي نشود، نمي توان كاهش خسارت ساليانه كشور را از اين بخش كه بر اساس آمارهاي بانك جهاني 8?ميليارد دلار است و بخش اعظم آن مربوط به تهران است، انتظار داشت.