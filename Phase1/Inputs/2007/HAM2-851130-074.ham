رئيس جمهوري:
هماهنگي ايران و سوريه در منطقه بسيار موثر است
گروه سياسي- رئيس جمهوري تاكيد كرد: ايران و سوريه دو كشور قوي و اثرگذار در معادلات منطقه هستند و هماهنگي و ارتباط اين دو كشور مي تواند در صحنه  منطقه بسيار تاثيرگذار و ضمانتي براي حفظ منافع و مقابله با توطئه هاي دشمنان باشد.
محمود احمدي نژاد و بشار اسد ظهر ديروز بعد از برگزاري دور دوم مذاكرات مشترك ايران و سوريه و بعد از قرائت بيانيه  مشترك در يك مصاحبه  مطبوعاتي مشترك شركت و در تشريح نتايج سفر رئيس جمهوري سوريه به تهران، آن را موفقيت آميز ارزيابي كردند. رئيس جمهوري در اين مصاحبه  مطبوعاتي با بيان اين كه سفر بشار اسد به تهران گرچه كوتاه بود ولي سفر موفقيت آميزي بود گفت: در اين سفر روساي جمهور و مقامات دو كشور در ارتباط با مسائل مختلف با يكديگر گفت وگو و در زمينه هاي مختلف به ديدگاه هاي مشتركي رسيدند.
به گزارش ايسنا، احمدي نژاد با بيان اين كه سفر بشار اسد به ايران اين بار در شرايط ويژه  منطقه انجام شده است گفت: در حال حاضر دشمنان ملت هاي منطقه، امت اسلامي و كشورهاي عربي از تسلط بر منطقه نااميد شده اند و امروز با لشكركشي و طراحي توطئه ها مي خواهند بين امت اسلامي تفرقه ايجاد كنند.
وي با بيان اين كه كشورهاي منطقه بايد براي مقابله با طراحي هاي دشمنان با يكديگر هماهنگ باشند گفت: براي ايجاد هماهنگي و مقابله با طراحي هاي دشمنان اين رايزني ها و ملاقات ها يك امر ضروري است.
موفق ترين سفر
به گزارش مهر، بشار اسد رئيس جمهوري سوريه نيز در اين كنفرانس خبري با تاكيد بر اينكه طرح هاي زيادي از نظر سياسي بر ضد دو كشور ايران و سوريه ناكام مانده است، گفت: ما شاهد بوده ايم كه تمام مسائل و طرح ها به شكست انجاميد اما دشمنان به دنبال بازي كردن با آخرين برگ خود يعني بر هم زدن وضعيت كشورهاي عربي و اسلامي هستند.
بشار اسد اين سفر را از مهمترين و موفق ترين سفرهاي خود به ايران در سال هاي اخير خواند و گفت: در ملاقات ها و مذاكراتي كه با مقامات ايراني داشتيم توانستيم نكات اجرايي بين دو كشور تدوين كنيم و اميدواريم در ماههاي آينده بتوانيم تمامي اين توافقات را به منصه ظهور برسانيم.
بيانيه مشترك
به گزارش ايرنا رؤساي جمهوري ايران و سوريه در بيانيه مشتركي كه در پايان سفر دوروزه بشار اسد رئيس جمهوري سوريه به تهران صادر شد بر حل و فصل موضوع هسته اي ايران از راههاي ديپلماتيك، مذاكره بدون هرگونه پيش شرط و نيز حق ايران در تملك چرخه سوخت هسته اي تاكيد كردند. در اين بيانيه با اشاره به اين كه فعاليت هاي صلح آميز هسته اي ايران بايد در آژانس بين المللي انرژي اتمي بررسي شود، تاكيد شده است: دو كشور اعتقاد راسخ خود را بر ضرورت ايجاد خاورميانه عاري از سلاحهاي كشتار جمعي اعلام كرده و توجه جامعه جهاني را به تهديد سلاح هاي هسته اي رژيم صهيونيستي براي صلح و امنيت منطقه اي و بين المللي جلب نموده و بر لزوم اقدام فوري نهادهاي مسئول بين المللي براي مقابله با اين تهديد تاكيد مي نمايند.
خداحافظي
رئيس جمهوري سوريه ظهر ديروز با بدرقه رسمي محمود احمدي نژاد تهران را ترك كرد. بشار اسد در سفر دو روزه خود به تهران با مقام معظم رهبري، رئيس جمهوري، رئيس مجمع تشخيص مصلحت نظام، دبير شوراي عالي امنيت ملي و وزير امور خارجه ديدار و گفت و گو كرد.