سايه روشن اقتصاد
جوابيه شركت ارگ ديزل
پيرو مطلب چاپ شده در صفحه 14 روزنامه همشهري مورخه 27/10/85 تحت عنوان ركورد در صنعت اتوبوس سازي شركت ارگ ديزل جوابيه اي ارسال كرده كه در اين جوابيه آمده است،  به نظر مي رسد اطلاعات واصله به آن روزنامه محترم صحيح نبوده و مطالب مندرج داراي نواقص و ايرادهايي مي باشد كه بدان اشاره مي گردد.
1 - سازمان محترم شهرداري ها و دهياري هاي وزارت كشور با شركت صنايع ارگ ديزل وابسته به صنايع خودروسازي كرمان به منظور توليد و تأمين اتوبوس هاي مورد نياز به تعداد 650 دستگاه اتوبوس درون شهري تك كابين و دو كابين كه از جديدترين مدلهاي اروپايي به صورت صد در صد نو(با تجهيزات كولر)و با نام تجاري ايكاروس مي باشد، عقد قرارداد نموده كه در گزارش آن روزنامه هم نام شركت و هم تعداد مندرج اشتباهاً  چاپ گرديده است.2 - در متن چاپ شده مطلبي تحت عنوان در حدود 12سال پيش نيز تعداد زيادي اتوبوس دست دوم از كشورهاي اروپايي و از مدلهاي ايكاروس و ولوو وارد ايران شده بود آمده كه كاملاً  نادرست مي باشد. در واقع 16 سال پيش 1300 دستگاه اتوبوس ايكاروس از كشور مجارستان به صورت صد در صد نو(نه به صورت دست دوم!)خريداري و وارد ايران شد. سالها است كه اين اتوبوس ها در ناوگان حمل و نقل كشور فعاليت داشته و بهترين خدمات را به شهروندان و شركت واحد اتوبوسراني كشور ارائه داده اند. همين امر باعث گرديده تا مسئولين محترم تبصره 13 در راستاي اجراي اين تبصره و بهبود بخشيدن به حمل و نقل شهري، اتوبوس هاي اين شركت را مجدداً با آخرين دستاوردهاي تكنولوژي روز و بر اساس نيازهاي كشور انتخاب نموده و با اين شركت قرارداد توليد منعقد نمايد و از طرفي با توجه به رسالتي كه شركت صنايع ارگ ديزل بر دوش خود مي داند، اين شركت جهت انتقال تكنولوژي توليد اتوبوس هاي فوق به منظور ايجاد 2000 فرصت شغلي در منطقه آسيب ديده بم و افزايش ظرفيت ساخت و رفع نياز داخلي و نيز صادرات به كشورهاي منطقه و بازارهاي هدف كارخانه اي را در منطقه مذكور احداث نموده است.
تعيين محدوده منطقه اقتصادي پارس
گروه اقتصادي- هيئت وزيران محدوده منطقه اقتصادي انرژي پارس را در حدود اربعه شمال،جنوب، شرق و غرب تعيين كرد. به گزارش دبيرخانه شوراي اطلاع رساني دولت، هيئت وزيران بنا به پيشنهاد وزارت نفت محدوده منطقه ويژه اقتصادي انرژي پارس را از شمال به رشته كوه زاگرس، از جنوب به خليج فارس( منتهي به حد نهايي آب هاي قلمرو انحصاري ايران )، از شرق به محدوده روستاهاي چاه مبارك، كنارخيمه، بنود، زيار، بساطين و هاله،  و از غرب به مجاورت روستاي نخل غانم تعيين كرد. وسعت تقريبي اين محدوده كه پارك ملي ناي بند به موجب مصوبه شوراي عالي حفاظت محيط زيست از آن استثنا شده، سي هزار هكتار است. اين تصميم به استناد تبصره اول ماده(1)قانون تشكيل و اداره مناطق ويژه اقتصادي جمهوري اسلامي ايران - مصوب 1384 - از تصويب هيئت وزيران گذشت.