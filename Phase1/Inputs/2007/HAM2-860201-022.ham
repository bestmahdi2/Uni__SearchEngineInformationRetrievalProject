محققان مي گويند
تعصبات مانع درمان بيماري هاي زنان است
گروه سلامت - تعصبات فرهنگي و آموزشي مانع آگاهي و آشنايي زنان با بيماري هاي سرطان شده است.
پرفسور پرويز هنجني در دومين كنگره بين المللي بيماري هاي سرطان زنان گفت: ميزان آشنايي با بيماري هايي همچون سرطان رحم و سينه در بين زنان، حتي قشر تحصيل كرده پايين است.
وي اضافه كرد: متاسفانه برخي خانواده ها مراجعه به پزشك زنان را براي خود و دختر ننگ و نوعي سد راه براي ازدواج مي دانند و ترجيح مي دهند با اين بيماري در خفا، زندگي كنند.
وي با بيان اين كه نبود آموزش در مدارس و آموزشگاه ها كه ناشي از تعصبات آموزشي است نيز به نوعي به آگاه نبودن و گسترش اين بيماري ها دامن زده است، با اشاره به تاثير مثبت درس تنظيم خانواده در دانشگاه ها در كنترل جمعيت، تاكيد كرد: بايد بحث هاي مربوط به بيماري هاي زنان و مردان و حتي بهداشت سلامت جنسي و مقاربتي آموزش داده شود، زيرا بسياري از زنان و مردان در مورد اين موضوعات آگاهي ندارند.
ماست براي ايمني خوب است
محققان كشورمان مي گويند مصرف ماست در تقويت سيستم ايمني بدن انسان مي تواند موثر باشد.
علي اصغر وحيدي نيا، متخصص علوم تغذيه و عضو هيات علمي  دانشگاه علوم پزشكي همدان كه در حال انجام تحقيقات گسترده اي روي محصولات لبني است، به ايرنا گفته است: ماست از جمله مواد غذايي تخميري است و استفاده از آن بعد از مصرف غذا، باعث رشد برخي باكتري هاي مفيد مي شود؛ باكتري هايي كه كربوهيدرات ها را به اسيد لاكتيك تبديل مي كنند و تبديل كربوهيدرات ها به اسيد لاكتيك موجب پايين آمدن عنصر ph در محيط معده انسان مي شود. نتيجه آن كه رشد باكتري هاي مضر موجود در معده پايين مي آيد.
دكتر وحيدي نيا تاكيد كرده: مصرف ماست از رشد باكتري هليكوباكترپيلوري كه از عوامل بيماري زخم معده است جلوگيري مي كند، همچنين باعث پيشگيري از پوسيدگي دندان در بچه ها و جذب املاحي مانند آهن نيز خواهد شد.
تاثير غذاها در تقويت و كاهش طعم سيگار
وجه اشتراك يك ورقه پنير، يك ليوان آب و يك بشقاب كلم براكلي چيست؟
يك مطالعه جديد نشان مي دهد كه ظاهراً مصرف هريك از اين غذاها طعم سيگار را كاهش مي دهد.
به گزارش پايگاه اينترنتي هلث دي، اين تحقيق همچنين نشان داد كه طعم سيگار پس از مصرف گوشت و يا نوشيدن مشروبات الكلي و نوشيدني هاي حاوي كافئين تقويت مي شود.
به گفته اين محققان، در بخش روان شناسي و علوم رفتاري در دانشگاه دوك، از اين يافته ها مي توان در طراحي رژيم غذايي استفاده كرد كه به ترك سيگار كمك كند.
محققان تاكيد دارند سيگار كشيدن تنها اعتياد به نيكوتين نيست بلكه به طعم و كيفيت هاي حسي سيگار نيز ربط دارد. بنابراين هر چيزي پيدا كنيم كه بتواند تجربه سيگار كشيدن را از بين ببرد يا مختل كند ترك اين عادت را براي فرد سيگاري آسان تر مي كند. اين مطالعه در شماره آوريل نشريه تحقيق نيكوتين و توتون منتشر شده است.