جلسه بانك مركزي برگزار نشد
هيأت مديره بانك پارسيان، همچنان در تعليق
گروه بورس- جلسه اين هفته بانك مركزي براي معرفي اعضاي هيأت مديره و تعيين تكليف نهايي بانك پارسيان بنابه دلايل نامعلومي برگزار نشد.
براساس آخرين اطلاعات دريافتي قرار بود، بانك مركزي در جلسه اي كه در روز يكشنبه هفته جاري برگزار مي كند، به شكل رسمي اعضاي هيأت مديره بانك پارسيان را معرفي كند اما بنابه دلايل نامعلومي اين جلسه برگزار نشد و سرنوشت اعضاي هيأت مديره بزرگترين بانك خصوصي كشور هم چنان در هاله اي از ابهام باقي ماند.
بانك پارسيان 6 ماه است كه بدون هيأت مديره به كار خود ادامه مي دهد. در طول ماه هاي گذشته رسانه ها، افراد مختلفي را براي تصدي مديرعاملي اين بانك و عضو هيأت مديره معرفي كرده اند اما با وجود انتشار اخبار گوناگون در اين خصوص بانك مركزي يك ماه پيش با صدور اطلاعيه اي اعلام كرد، هنوز هيچ فردي تأييد صلاحيت نشده و موضوع همچنان در دست بررسي است. بانك مركزي در اطلاعيه خود هيچ اشاره اي به دلايل طولاني شدن روند تأييد صلاحيت افراد معرفي شده و زمان پايان بررسي ها نكرده بود.
در حال حاضر 38 درصد سهام پارسيان در دست 78 هزار فرد حقيقي و 62 درصد سهام اين بانك در دست 303 سهامدار حقوقي است اما هيچ يك از سازمان هاي مسئول در سرنوشت اين بانك تاكنون پاسخ شفاهي در خصوص وضعيت اين بانك ارائه نكرده اند.
اين موضوع زمينه نگراني سهامداران اين بانك را فراهم كرده ضمن اين كه هريك از سهامداران حقوقي اين بانك خود داراي صدها هزار سهامدار هستند كه منافع آنان نيز به سرنوشت اين بانك گره خورده است. منابع خبري در اين زمينه همچنين از تمايل نداشتن گروه ايران خودرو به در دست داشتن سهام بانك پارسيان خبر داده اند گويا مهم ترين دليل طولاني شدن روند انتخاب اعضاي هيأت مديره بانك پارسيان تصميم ايران خودرو براي فروش سهام خود در بانك پارسيان است. روند فروش بلوكي سهام بانك پارسيان از سوي شركت هاي زيرمجموعه ايران خودرو در طول چند ماه گذشته خود گوياي صحت اين خبر است.
در همين حال اخبار غيررسمي حاكي از آن است كه سناريوي فروش عمده سهام در بانك پارسيان طي روزهاي آتي ادامه خواهد يافت. در اين زمينه گفته مي شود، شركت نيرو محركه نيز قصد دارد بيش از يك درصد از سهام خود را در بانك پارسيان بفروشد. مسئولان ايران خودرو پس از دريافت وام 150 ميليون دلاري از صندوق ذخيره ارزي اعلام كرده بودند كه تصميمي براي فروش سهام بانك پارسيان ندارند.
سازمان بورس و اوراق بهادار نيز با وجود تعداد زياد سهامداران اين بانك همچنان سكوت كرده و حتي از انتشار گزارش 9 ماهه بانك پارسيان به دليل تغيير برخي جزئيات در گزارش مالي خودداري كرده است، در حالي كه بانك پارسيان موظف بود تا 15 اسفنده ماه نسبت به انتشار آخرين پيش بيني سود سال مالي آينده خود اقدام كند.
به اين ترتيب با وجود شايعات متعدد در خصوص سرنوشت اين بانك خصوصي هنوز هيچ اطلاعات رسمي در خصوص سرنوشت اين بانك منتشر نشده و سكوت مسئولان مرتبط با پرونده بانك پارسيان نيز به شايعات موجود دامن زده است. به همين دليل برگزار شدن جلسه بانك مركزي در روز يكشنبه مي تواند پرسش هاي زيادي را در روزهاي آخر سال براي سهامداران و رسانه ها به وجود بياورد.