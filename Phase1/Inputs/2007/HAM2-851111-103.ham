تازه ترين اظهارنظر رئيس جمهوري آمريكا
بوش: از كجا معلوم ايران سلاح اتمي داشته باشد؟
مخالفت آمريكا با پيشنهاد البرادعي
مهر: آمريكا با پيشنهاد مديركل آژانس بين المللي انرژي اتمي مبني بر تعليق غني سازي از سوي ايران در برابر تعليق تحريمها از سوي شوراي امنيت مخالفت كرد.
به گزارش خبرگزاري فرانسه، الجاندرو ولف ازاعضاي هيأت نمايندگي آمريكا در سازمان ملل متحد گفت: مسيري براي تعليق ارائه شده است و آن تعليق فعاليت هاي غني سازي ايران است كه توسط شوراي امنيت پاسخ داده شده است. بنابراين بسيار مشخص است و در معرض تفسير مجدد قرار نمي گيرد. محمد البرادعي مديركل آژانس بين المللي انرژي اتمي روز جمعه پيشنهاد كرد كه براي حل موضوع هسته اي ايران، بايد تعليق غني سازي اورانيوم و تعليق تحريم هاي شوراي امنيت درباره برنامه هسته اي تهران به طور همزمان انجام شد.
گروه سياسي - جورج بوش، در مصاحبه با راديوي ملي آمريكا نسبت به صحت اطلاعات ايالات متحده درباره  ايران ترديد نشان داد، زيرا واشنگتن قبل از حمله به عراق به اشتباه اين كشور را به داشتن سلاح هاي كشتار جمعي متهم كرده بود. رئيس جمهور آمريكا گفت: من هم مثل خيلي از آمريكايي هاي ديگر هستم كه مي گويند، خوب اگر اين حرف در مورد عراق اشتباه بود، از كجا معلوم درباره  ايران درست باشد؟
در اين موضع گيري تازه بوش كه نشان دهنده وجود ترديدهاي جدي در ميان دولتمردان آمريكايي براي پذيرش اتهامات عليه ايران است، او بار ديگر با متهم كردن ايران به ايجاد آشوب در عراق گفت: اگر ايران فعاليت هاي نظامي خود در عراق را تشديد بخشد و نيرو هاي آمريكايي را به خطر اندازد با واكنش شديد ما روبه رو خواهد شد. ايسنا در گزارش خود از اين گفت وگو به نقل از خبرگزاري فرانسه نوشت كه بوش احتمال حمله به ايران را رد كرده و گفت: من خيال ندارم به ايران حمله كنم. علاوه بر آن وي با تكرار اتهامات خود مبني بر نظامي بودن برنامه  هسته اي ايران گفت كه آمريكا در تلاش است با اين مسئله به طور ديپلماتيك برخورد كند و تاكيد كرد كه اين مسئله از مسئله عراق كاملاً جداست. بوش گفت: يكي از چيز هايي كه در بحث درباره  ايران مهم است اين است كه اين دو مسئله با يكديگر قاطي نشوند. يكي مربوط به اتفاقاتي است كه در عراق مي افتد و ديگري تلاش آنها براي دستيابي به سلاح هسته اي است و ما با اين مسئله به طور ديپلماتيك برخورد مي كنيم. من تهديد هسته اي ايران را خيلي جدي مي گيرم، اگر چه اطلاعاتي كه درباره  عراق دريافت كرديم درست نبود، مجبوريم اين كار را انجام دهيم.
سانتريفيوژ جديد
معاون امور بين الملل و برنامه ريزي سازمان انرژي اتمي با رد نصب دستگاه هاي جديد سانتريفيوژ براي پروژه سه هزارتايي سانتريفيوژها اعلام كرد: هرگاه نصب دستگاه هاي جديد سانتريفيوژها آغاز شود، آن را اعلام مي كنيم. محمد سعيدي در حاشيه كنفرانس خبري علي لاريجاني و ايگور ايوانف دبيران شوراهاي عالي امنيت ملي ايران و روسيه در تهران در پاسخ به اين سؤال كه آيا نصب دستگاههاي سانتريفيوژ در پروژه اعلام شده از سوي ايران مبني بر راه اندازي سه هزار دستگاه سانتريفيوژ آغاز شده است، گفت: هر زماني كه نصب دستگاهها آغاز شود آن را اعلام عمومي مي كنيم.
شايعه حمله
عضو سابق شوراي امنيت ملي آمريكا موضوع حمله نظامي به ايران را كه توسط محافل آمريكايي به آن دامن زده مي شود، شايعه خواند. راديو بي بي سي دوشنبه شب درگزارشي گفت:
گري سيك درباره نگراني محافل سياسي از افزايش احتمال حمله نظامي آمريكا عليه ايران مي گويد، اين شايعات با هدف افزايش فشار رواني بر جمهوري اسلامي ايران منتشر مي شوند. گري سيك گفت: دولت جرج بوش و اسرائيل سعي دارند با مطرح كردن مداوم احتمال به كارگيري گزينه نظامي، دولت ايران را در حالت ترديد و نگراني نگهدارند.