خانه احزاب
ديدار نمايندگان خانه احزاب با قائم مقام وزير امور خارجه
گروه سياسي- نمايندگان خانه احزاب صبح ديروز با حضور در وزارت امور خارجه با مهدي مصطفوي قائم مقام وزير امور خارجه ديدار و گفت وگو كردند.
مهدي عليخاني دبير كميته بين المللي خانه احزاب در مورد علت انجام اين ديدار به خبرنگار ما گفت: انجام هماهنگي براي برگزاري هشتمين نشست كميته دائمي راهبردي اجلاس احزاب آسيايي با وزارت امور خارجه موضوع اصلي اين ديدار بود.
وي با اشاره به اين كه كنفرانس احزاب آسيايي متشكل از شخصيت هاي سياسي و دولتي كشورهاي عضو است زيرا احزاب حاكم در كشورهاي آسيايي در اجلاس شركت مي كنند گفت: پيشنهاد برگزاري اجلاس احزاب آسيايي حدود سه سال پيش از سوي شوراي مركزي خانه احزاب به اجلاس احزاب آسيايي داده شد و شوراي مركزي سوم نيز اين پيشنهاد را پيگيري كرد.
عليخاني گفت كه پيش از اين ديدار نامه اي از سوي خانه احزاب براي رئيس جمهور فرستاده شد كه در آن خواستار كمك دولت به خانه احزاب براي برگزاري كنفرانس شديم كه آقاي احمدي نژاد اين نامه را براي دو وزارتخانه خارجه و كشور جهت دريافت نظر كارشناسي آنها فرستاد كه هر دو نظر مثبت خود را در اين زمينه اعلام كردند اما تاكنون پاسخي رسمي از سوي دفتر رياست جمهوري به خانه احزاب واصل نشده است تا ما در جريان نظر دولت قرار گيريم.
رئيس كميته روابط بين الملل خانه احزاب ايران با اشاره به اين كه قرار شده كميته راهبردي اجلاس 2008، در مهرماه سال جاري(2007)در تهران تشكيل شود و نمايندگان 18 كشور آسيايي به تهران بيايند گفت: جلسه ديروز را در وزارت امور خارجه برگزار كرديم تا از نظر دولت در اين زمينه اطلاع يافته و مقدمات برگزاري كميته را فراهم كنيم.