مأمور قلابي، به دام طعمه افتاد
عكس بدون پوشش متهم به دستور بازپرس شعبه 12 صادقيه منتشر مي شود
گروه حوادث- بازپرس دادسراي ناحيه 5 از كساني كه از سوي يك مأمور قلابي پليس مورد اخاذي قرار گرفته اند خواست براي شناسايي او به دادسرا مراجعه كنند.
اين مامور قلابي زماني كه براي اخاذي از يكي از طعمه هايش با او قرار گذاشته بود، به محاصره پليس درآمد و دستگير شد.
صبح 22 بهمن، مردي به شعبه 12 بازپرسي در دادسراي ناحيه 5 تهران رفت و از يك مأمور قلابي كه قصد اخاذي از او را داشت شكايت كرد. اين مرد به بازپرس علي رضا منافي آذر گفت: شب قبل در بزرگراه تهرانكرج در حال رانندگي بودم كه مردي جلوي خودروي مرا گرفت و در حالي كه بي سيم در دست داشت ادعا كرد مأمور پليس است. او با اين بهانه كه من سرعت غير مجاز داشتم شروع به بررسي مداركم كرد و براي آنكه آنها را پس دهد درخواست پول كرد. وقتي هم كه به او گفتم پولي همراهم ندارم، وي تمامي مداركم را در جيبش گذاشت، قرار شد فرداي آن روز او را در ميدان پونك ملاقات كنم و در ازاي دادن 100 هزار تومان به وي مداركم را پس بگيرم.
پس از اظهارات اين مرد، بازپرس منافي دستور بازداشت مامور قلابي را صادر كرد و ماموران با محاصره محل قرار به كمين او نشستند. دقايقي بعد در حالي كه وي براي گرفتن پول به محل قرار آمده بود در يك عمليات غافلگيرانه بازداشت و به دادسرا انتقال يافت. او كه در تحقيقات اوليه ادعا مي كرد بي گناه است زماني كه از سوي تعدادي از شاكيان پرونده شناسايي شد لب به اعتراف گشود و به اخاذي از آنها اعتراف كرد. از آنجا كه احتمال مي رود افراد ديگري نيز از سوي اين مامور قلابي مورد اخاذي قرار گرفته  باشند بازپرس شعبه 12 از كساني كه اموال شان توسط وي به سرقت رفته است خواست براي شكايت از او به دادسراي ناحيه 5 در فلكه دوم صادقيه مراجعه كنند.