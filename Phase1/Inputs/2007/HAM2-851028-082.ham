كركوك، تركيه را نگران كرده است
گروه بين الملل - دنيز بايكال رئيس حزب جمهوريخواه خلق كه 154 كرسي در پارلمان 550 نفري تركيه در اختيار دارد گفته است قابل قبول نيست كه آمريكا از هزاران كيلومتر دورتر به منطقه آمده و در عراق دخالت كند اما تركيه براي دفاع از خود به مناطقي كه چهل كيلومتر با خاك تركيه فاصله دارد نيروي نظامي اعزام نكند. بايكال خواستار دخالت نظامي تركيه در شمال عراق است و در پارلمان براي صدور مجوز دخالت نظامي تركيه در شمال عراق تلاش مي كند.
دولت رجب طيب اردوغان هنوز چنين درخواستي را در پارلمان مطرح نكرده است.
هرچند اردوغان سه شنبه هفته پيش با تاكيد بر لزوم حفظ حقوق تركمن هاي عراقي گفت: آنكارا تماشاگر تغيير بافت قومي كركوك نخواهد بود.
دوشنبه اين هفته تركيه براي نشان دادن حساسيت خود نسبت به تحولات كركوك نشستي با عنوان كركوك در سال 2007 برگزار كرد.
در اين نشست كه نمايندگان گروه هاي شيعه، سني، تركمن و آشوري شركت داشتند، نماينده اي از گروه هاي كرد شمال عراق شركت نكرده بود. براساس ماده 140 قانون اساسي عراق قرار است در سال جديد ميلادي(2007)رفراندومي در سطح استان نفت خيز كركوك در شمال عراق برگزار شود تا آينده اداره اين استان توسط حكومت منطقه اي كردهاي عراقي، يا حكومت مركزي تعيين شود.
دولت تركيه معتقد است براي رسيدن به اهداف موردنظر، از سال 2003 تاكنون، بافت جمعيتي كركوك تغيير يافته است. بنابر آمارهايي كه در نشست كركوك در سال 2007 مطرح شد، در سال 2003، زمان حمله آمريكا به عراق، جمعيت كركوك 860 هزار نفر بود كه با ورود كردها به اين شهر، اكنون جمعيت كركوك به يك ميليون و 600 هزار نفر رسيده و كنترل اين شهر به عهده پيشمرگان كرد گذاشته شده است.
به گزارش ايرنا، هم اكنون 20 هزار پيشمرگ كرد در كركوك مستقر شده اند و حدود 350 هزار قبضه سلاح كلاشينكف در كركوك وجود دارد.
گفته مي شود كركوك 4 درصد نفت جهان و 40 درصد نفت عراق را در خود جاي داده است.نخست وزير تركيه طرح هاي آمريكا در شمال عراق را جدي گرفته است. وي با تاكيد بر اينكه عناصر نژادي كركوك بايد هشدار تركيه را جدي بگيرند، گفت پيشتر نيز گفته بوديم اوضاع عراق براي تركيه مهمتر از روند عضويت در اتحاديه اروپا است.
پنج شنبه پيش اردوغان بار ديگر بر اين مهم تصريح كرد كه تركيه اجازه نمي دهد كركوك به قره باغي ديگر تبديل شود.