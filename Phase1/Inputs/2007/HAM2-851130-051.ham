تجليل از فجر آفرينان عاشورايي
ايسنا: دومين همايش تجليل از فجرآفرينان عاشورايي با حضور وزير فرهنگ و ارشاد اسلامي، رييس بنياد شهيد، دبير شوراي ترويج فرهنگ ايثار و شهادت و جمع زيادي از خانواده هاي معظم شهدا و فعالان انقلاب و دفاع مقدس در محل تالار وحدت برگزار شد.
در اين همايش، صفارهرندي، وزير فرهنگ و ارشاد اسلامي ياد فجرآفريناني كه 29 بهمن سال 1356 در همراهي با نواي امام خميني(ره)و در پاسداشت خون شهداي 19 دي ماه همان سال در شهر قم قيام جانانه اي را كه موجب تداوم جنبش انقلاب شد، رقم زدند و لباس شهادت بر تن كردند را گرامي داشت.
در اين همايش از شهيد رضا شكاري، شهيد اسماعيل سلامت بخش، شهيد عباس افشار، شهيد دكتر عباس صفوي، ليلا غلامرضا نژاد، شهيد ماشاءالله نيكفرد، شهيد حسن مجتهدزاده، شهيد فرهاد علي عصومي، برادران شهيد فهندژ سعدي، شهيد حجت الاسلام ابوتراب آشوري، شهيد حسن توكلي زاده و شهيد ناصرالدين اميري عابد تجليل شد. همچنين در بخش تجليل از حماسه سرايان عاشورايي حوزه وعظ و خطابه: فرزند زنده ياد استاد محمدتقي فلسفي استاد فخر الدين حجازي، در حوزه شعر:زنده ياد سپيده كاشاني، استاد محمود شاهرخي، حجت الاسلام والمسلمين جواد محدثي، در حوزه خاطره نگاري انقلاب:عزت الله مطهري خوانساري معروف به عزت شاهي، در حوزه  تاريخ نگاري انقلاب:عبدالله شهبازي، در حوزه سرود:استاد حسين صبحدل، درحوزه  كاريكاتور: جواد عليزاده، در حوزه  عكس انقلاب: عباس ملكي، حسين پرتوي، در حوزه اطلاع رساني: حجت الاسلام والمسلمين محمودي، در حوزه  فيلم مستند:رسول صدرعاملي و فرج الله سلحشور، در حوزه ادبيات داستاني: محمدرضا سرشار معروف به رضا رهگذر و در حوزه مداحي انقلاب از حسين شمسايي تجليل شد.