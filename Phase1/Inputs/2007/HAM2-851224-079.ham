د
چرخه سوخت خط قرمز ايران است
علي اكبر ولايتي هزينه در قبال دستيابي به چرخه سوخت هسته اي را براي جمهوري اسلامي  ايران قابل پيش بيني دانست و گفت: چرخه سوخت هسته اي، خط قرمز نظام در مسئله هسته اي است.
به گزارش ايرنا مشاور مقام معظم رهبري در امور بين الملل گفت: برداشتن گامهاي بلند همچون داشتن چرخه سوخت هسته اي، هزينه دارد و هزينه آن، تحمل فشارهاي بين المللي است.
وي تصريح كرد: جمهوري اسلامي ايران از اين خط قرمز عقب نشيني نخواهد كرد اما از اهرم هاي مختلف سياسي، بين المللي و اقتصادي براي كاهش هزينه ها استفاده مي كند.
ولايتي كه در زمان جنگ هشت ساله ايران و عراق، مسئوليت مذاكرات صلح را بر عهده داشت، مسئله دفاع از انرژي صلح آميز هسته اي را به مثابه دفاع ايران از مسئله اروند رود در دوران جنگ تحميلي دانست و گفت: مردم ايران هميشه از تماميت ارضي و منافع ملي خود دفاع كرده و خواهند كرد.
مشاور مقام معظم رهبري در امور بين الملل همچنين گفت كه كشورهاي 1+5 در مورد تحريم هاي جديدي عليه ايران در قالب قطعنامه ديگري به توافق خواهند رسيد اما تحريم هاي آنها بيشتر داراي آثار رواني و سياسي است.