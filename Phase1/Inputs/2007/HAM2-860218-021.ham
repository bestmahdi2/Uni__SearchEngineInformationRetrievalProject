پس لرز ه هاي سقوط ارزش  سهام ايران خودرو
گروه بورس- سقوط 370ميليارد توماني ارزش سهام ايران خودرو در روز يكشنبه چهره جدول بزرگان بورس تهران را بار ديگر با تغيير جدي روبه رو كرده است.
بر اين اساس ايران خودرو كه در اواخر دهه 70 خورشيدي بزرگترين شركت بورس تهران به حساب مي آمد، تا پله دهم در جدول بزرگان بورس تنزل كرد. طبق آخرين گزارش هاي دريافتي در حال حاضر ارزش كل سهام ايران خودرو، روي تابلوي بورس تهران به 9 هزار و 300 ميليارد ريال كاهش يافته است. به اين ترتيب سهام ايران خودرو كه زماني سهامش در رقم هاي بالاي دو ميليارد دلار قيمت گذاري مي شد، تا سطح يك ميليارد دلار پايين آمد.
در حال حاضر ايران خودرو 4/2 درصد از كل ارزش هاي موجود در بورس تهران را به خود اختصاص داده است.
جابه جايي ها
با سقوط ايران خودرو به پله دهم در بورس تهران، شركت هاي معدني، فلزي و پتروشيمي جايگاه خود را در صدر جدول بورس مستحكم تر كردند. ظرف يك سال گذشته شركت هايي چون سرمايه گذاري بازنشستگي، سرمايه گذاري بانك ملي و بانك پارسيان از جمع 10شركت اول بازار سهام خارج شده اند.
5 شركت اول
طبق آخرين آمار موجود شركت هاي فولاد، مس، سايپا، پتروشيمي خارك و سرمايه گذاري غدير 5 شركت اول بورس تهران از نظر ارزش بازار هستند.
در حال حاضر سهام شركت فولاد 29 هزار ميليارد ريال ارزش گذاري شده، قيمت كل سهام مس 28 هزار ميليارد ريال برآورد مي شود و كل سهام سايپا، رقيب ديرينه ايران خودرو، 20 هزار و 500 ميليارد ريال مي ارزد.
ارزش سهام پتروشيمي خارك هم از 17 هزار ميليارد ريال فراتر رفته و غدير با توجه به افت 8 هزار ميليارد ريالي ارزش كاهش در ماه هاي اخير باارزش بازاري معادل 14هزار ميليارد ريال پنجمين شركت بزرگ بورس به حساب مي آيد.
چادرملو، گل گهر، سيمان فارس و خوزستان و پتروشيمي اراك از ديگر شركت هاي حاضر در جمع 10 شركت اول بورس به لحاظ ارزش بازار هستند.