پنجـره
بازسـازي در تنگنا
گروه اجتماعي- 80 درصد بافت تاريخي شيراز فرسوده است و به بازسازي نياز دارد.
محمودرضا طالبيان، شهردار بافت تاريخي شيراز، وجود كوچه هاي تنگ و باريك را از مشكلات جدي براي بازسازي بافت تاريخي و فرهنگي شيراز دانست و اضافه كرد: نبود راه دسترسي به بناهاي موجود در بافت قديمي، بازسازي اين منطقه را محدود كرده است.
وي اظهار داشت: سازمان ميراث فرهنگي و گردشگري به بافت تاريخي شيراز نگرش كاملا موزه  اي دارد و همان قوانيني را اعمال مي كند كه بر مجموعه  باستاني تخت جمشيد(پارسه)حاكم است و هر تغييري را در آن محدود كرده است.
طالبيان با بيان اين كه بافت قديمي با مردم آن هويت پيدا مي كند، امكان هرگونه تخليه  ساكنان اين بافت را مردود دانست و افزود: بافت قديمي شهرها در كشورهاي پيشرفته، ساختمان هاي ارزشمندي دارد كه قابليت حفظ آنها وجود داشته است؛ اما در بافت قديمي شيراز فقط 400 خانه  با ارزش هستند و بقيه فرسوده شده اند و ارزش نگهداري ندارند.
شهردار بافت تاريخي شيراز با بيان اين  كه مخروبه ها را اثر تاريخي نمي توان ناميد، بيان كرد: با هر بارندگي بايد آوارهاي ساختمان هاي ويران شده در اين بافت را جمع كرد. ازسوي ديگر، بايد دعا كنيد كه زلزله اي خفيف تر از بم در شيراز رخ ندهد.
او با تاكيد بر لزوم حفظ ساختمان ها و بناهاي با ارزش تاريخي در اين بافت، گفت: امسال فقط در دو ساختمان با ارزش تاريخي بيش از 200 ميليون تومان اعتبار براي بازسازي هزينه شده است.
طالبيان در بخش ديگري از اين گفت وگو با اشاره به نبود مدير در سازمان ميراث فرهنگي و گردشگري استان فارس،  توضيح داد: شوراي بافت تاريخي كه پيش از اين با حضور نمايندگان دستگاه هاي مرتبط تشكيل مي شد، تعطيل شده است و كارهاي مربوط به اين بافت در سازمان ميراث فرهنگي قفل شده اند.