خون بازي بهترين فيلم روز دوم شد
جشنواره فيلم فجر چشم به راه جا ماندگان
نمايي از فيلم سينمايي روز سوم
گروه ادب و هنر- در دومين روز برگزاري جشنواره فيلم فجر همانند روز اول فيلم هاي ايراني و خارجي بسياري روي پرده رفتند. تماشاگران در اين روز با 1/64 درصد آرا خون بازي را به عنوان بهترين فيلم برگزيدند. بعد از خون بازي نيز به ترتيب اتوبوس شب با 63 درصد، بچه هاي ابدي با 54درصد و پابرهنه در بهشت با 49 درصد و سنگ،كاغذ،قيچي با 42 درصد آرا، فيلم هاي برگزيده تماشاگران بودند. همچنين در بخش فيلم هاي غير ايراني فيلم زورگير با 11درصد، پدر و پسر با 10 درصد و زندگي ديگران با 8درصد آرا در رده هاي اول تا سوم قرار گرفتند.
در ساعات پاياني روز دوم پاداش سكوت عليرغم انتشار اخباري مبني بر آماده نبودن ده دقيقه پاياني فيلم، در سينماي هنرمندان(صحرا)به نمايش درآمد. البته مازيار ميري اعلام كرد اين نسخه كپي صفر فيلم است و در سانس هاي بعدي جشنواره، كپي بهتري از فيلم را به نمايش مي گذاريم. در همين روز اعلام شد ايرانسل از فهرست اسپانسرهاي جشنواره حذف شده. به گفته مديرروابط عمومي جشنواره، شركت ايرانسل طي يك برخورد غيرفرهنگي بعد از چاپ كارت هاي نظرخواهي مردمي با يك درخواست غيرمنطقي عنوان كرده كه اگر آرم اين شركت روي جدول برنامه ها درج نشود، اين شركت علاقه مند به ادامه حمايت از جشنواره فيلم فجر نيست.
روز گذشته مراسم نكوداشت علي نصيريان و يداله صمدي نيز در تالار وحدت تهران برگزار شد. در اين روز همچنين از هنرمندان درگذشته سينماي ايران در طول سال نيز ياد شد. همچنين برگزيدگان بخش مواد تبليغي و اطلاع رساني سينماي ايران جشنواره فيلم فجر در اين مراسم در بخش هاي عكس، پوستر، آنونس و تيزر معرفي شدند و بخش هايي از پشت صحنه فيلم فرش ايراني به نمايش درآمد.
بازار داغ شايعات
در روزهايي كه جشنواره آرام آرام به نيمه مي رسد همچنان بازار اخبار فيلم هاي رسيده و نرسيده داغ است. بعد از سنتوري كه همچنان خبرسازترين و البته در صورت آماده شدن يكي از اميدهاي اصلي جشنواره امسال است، رئيس هم در داغ ترشدن تنور شايعات سهم به سزايي دارد. بعضي مي گويند به دليل طولاني شدن مراحل فني اين فيلم به جشنواره نمي رسد و البته در صورت آماده شدن از حضور در بخش مسابقه بازمي ماند. اما با وجود اين شايعات كيميايي اعلام كرده سرموعد مقرر و طبق برنامه فيلم در جشنواره نمايش داده مي شود و جاي هيچ گونه نگراني نيست .
مسئولان جشنواره همچنين گفته اند: سنتوري قطعاً در جشنواره نمايش داده مي شود، اما هنوز همگي شايعات از جمله مجوز نداشتن ترانه فيلم،عدم موافقت كارگردان در مورد اعمال اصلاحيه ها و...به قوت خود باقي است. حميد آخوندي مجري طرح فيلم سينمايي روز سوم نيز گفته فيلم، آخرين مراحل فني را طي مي كند و قطعاً در جشنواره به نمايش درخواهد آمد.
نشست در دومين روز
در روز دوم در سينماي مطبوعات چهار فيلم ايراني و دو فيلم خارجي داستاني به نمايش درآمد و طبق روال جلسات نشست بلافاصله بعد از نمايش هر فيلم برگزارشد.
اولين نشست روز دوم به تك درخت ها اختصاص داشت . سعيد ابراهيمي فر كارگردان درباره ساخت اين فيلم گفت: دغدغه سيمرغ ندارم . چون معتقدم كه سيمرغ مسئوليت ايجاد مي كند، مثل هر فيلمسازي دوست دارم فيلمم ديده شود و تماشاگران زيادي داشته باشد. هر چند معتقدم سليقه تماشاگران به سمت فيلم هاي سرگرم كننده رفته است، اما اميدوارم سينماي خاص هم بتواند در كنار سينماي گيشه به حيات خود ادامه دهد.
هوشنگ مرادي كرماني فيلمنامه نويس اين اثر نيز گفت: تك درخت ها يكي از محبوب ترين و متفاوت ترين فيلم هايي است كه با برداشت از آثار من ساخته شده است . اميدوارم روزي ادبيات و سينما آشتي كنند و نويسندگان حوزه ادبيات اجازه دهند سينماگران آنطور كه شايسته فضاي سينما است از آثارشان برداشت كنند.
در دومين نشست كه به فيلم پاپيتال اختصاص داشت، اردشير شليله كارگردان در رابطه با فيلمنامه اثر گفت: من چهارچوب فيلمنامه را پسنديدم و پس از چند جلسه گفت وگو با آقاي فرهودي فيلمنامه نويس آن را بازنويسي كرديم. پاپيتال از نظر من فيلمي فمينيستي نيست، بلكه كاراكتر آن گرايشات فمينيستي دارد كه آن هم در طول فيلم نقد مي شود.عباسي رافعي، كارگردان در نشست مطبوعاتي فيلم آفتاب برهمه يكسان مي تابد گفت : اين فيلم از لحاظ ساختاري در ژانر فيلم هاي جاده اي قرار مي گيرد، من اين ژانر را در فيلم گذشته ام پروانه اي در باد هم تجربه كرده ام. بزرگترين هدف من از انتخاب اين موضوع براي ساخت اين بود كه تماشاگر بعد از ديدن آن احساس خوبي داشته باشد. مريلا زارعي بازيگر فيلم نيز گفت: من احساس بسيار خوبي خارج از سناريو و مسائل صنعتي و سينمايي به چنين موضوعات مفهومي دارم و فكر مي كنم انتخاب نقشم به عنوان يك بازيگر نشان دهنده اعتقاداتم است.
در چهارمين نشست قفل ساز ساخته غلامرضا رمضاني نقد و بررسي شد. قفل ساز بهترين فيلم ايراني روز دوم در سينماي مطبوعات بود و مورد تشويق حاضرين قرار گرفت.رمضاني فيلمش را مرتبط با كودكان و نوجوانان دانست و گفت: اما مخاطب فيلم من همه مردم هستند. در جامعه  ما  با نوع فرهنگي كه داريم، بيان بسياري از مسائل در خانواده ها بسيار با احتياط انجام مي شود، در اين فيلم تلاش كردم به بعضي از مسائل اعتراض مشروعي داشته باشم.نادر مقدس، كارگردان ايستگاه بهشت در جلسه نقد و بررسي اين فيلم گفت: فيلمم را ماورايي و معناگرا نمي دانم و با اينكه شخصيت اصلي اين فيلم در بخشي از فيلم روح است؛ اما در اين بخش ها با واقعيت و دنياي واقعي نيز درگير است و بر اساس قوانين كلاسيك سينما مي توان بر پايه اين شرط فيلمنامه را نوشت.
فيلم هاي امروز
و اما امروز در چهارمين روز نمايش فيلم در سينماهاي مختلف فيلم هاي مصائب دوشيزه، خون بازي، پاداش سكوت، گناه من، توتسي، آدم، دست هاي خالي،
اخراجي ها، پاپيتال، سبيل مردونه، اقليما،
پابرهنه در بهشت، بچه هاي ابدي، خدا نزديك است، مخمصه، تك درخت ها، سنگ،كاغذقيچي ، سكته ، نيما يوشيج، قلب زير تيغ،
طنين كوهستان، هر طور كه دوست داشته باشي، خانه اشباح، به پدرسلام كن، بابي، خيانت، پارك وي و...روي پرده مي رود.