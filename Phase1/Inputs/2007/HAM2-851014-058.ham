رئيس ستاد مركزي مبارزه با قاچاق كالا و ارز:
بازگشت يك ميليارد دلار به خزانه درپي مبارزه با قاچاق سوخت
ايسنا: مبارزه با قاچاق سوخت موجب شده است تا در 9 ماهه امسال يك ميليارد دلار به خزانه كشور بازگردد.
محمدرضا نقدي رئيس ستاد مركزي مبارزه با قاچاق كالا و ارز در همايش بررسي كارآمدي سازمان تعزيرات حكومتي از كاهش مصرف انواع فرآورده هاي يارانه اي سوخت(نفت گاز، بنزين، نفت سفيد و نفت كوره)در سال جاري خبر داد و گفت: اگر مقايسه اي بين ميزان مصرف سوخت در سال 85، برآوردي كه شركت ملي پخش فرآورده هاي نفتي انجام مي دهد داشته باشيم متوجه مي شويم كه 2/4 ميليارد ليتر كاهش مصرف داشته ايم چراكه براي چهار سوخت يارانه اي در سال 85 براي 9 ماه 53 ميليارد و 900 ميليون برآورد مصرف شده بود.
رئيس ستاد مركزي مبارزه با قاچاق كالا و ارز همچنين با اشاره به حمل سوخت از لنج ها به كشتي هاي بزرگ و نيز انتقال سوخت يارانه اي از طريق ترانزيت به خارج از كشور افزود: به غير از استفاده از اين روش ها براي انجام قاچاق سوخت روش چهارمي  هم وجود داشت كه آن خروج مخفيانه از مرز ها بود كه در روش پيشگيرانه سال 85 موفقيت هاي چشمگيري براي جلوگيري از خروج سوخت با استفاده از كليه اين روش ها به دست آمد.
وي در ادامه با بيان اينكه بحث خروج سوخت يارانه اي از شبكه توزيع با روش صادرات حلال ها، گسترش بي اندازه يافته بود گفت: برخورد با كساني كه به عنوان صادركننده حلال ها و مشتقات نفتي اقدام به قاچاق سوخت مي كردند انجام شد.
وي در ادامه به انبار ها و دپو هاي عظيم نفت در تهران و وجود درياچه هاي عظيم سوخت در نقاط مختلف كشور اشاره كرد و گفت: در بررسي هاي ستاد قاچاق مشخص شد كه در بخش هايي از كشور درياچه هايي از سوخت درست شده و يا دپو هاي نفتي ايجاد شده بودند كه به قاچاق سوخت اقدام مي كردند و عمده اين ها وابسته به شركت هاي خصوصي و يا حتي شركت هايي هستند كه از خارج از كشور هدايت مي شدند.