هزار ميليارد تومان سهام سازمان گسترش آماده واگذاري است
گروه اقتصادي -رئيس سازمان گسترش و نوسازي صنايع ايران با اشاره به اين كه در حال حاضر اين سازمان مطلقا هيچ برنامه اي براي واگذاري سهام خودرو سازان ندارد، گفت: در اين مرحله عرضه كل سهام سازمان گسترش در بورس را دنبال مي كنيم. در اين چارچوب قيمت گذاري سهام و مذاكرات اصلي و برنامه ريزي لازم براي عرضه سهام سازمان گسترش صورت گرفته و اميدواريم سازمان خصوصي سازي و سازمان بورس مشكلات خود براي عرضه اين سهام در بورس را حل كنند.
وي افزود: اگر اين مشكلات حل شود بيش از 1000 ميليارد تومان سهام سازمان گسترش به صورت يك جا، به تدريج و يا هر شيوه اي كه سازمان خصوصي سازي صلاح بداند، در بورس قابل عرضه خواهد بود. اطلاع دقيقي از مشكلات سازمان خصوصي سازي براي اين واگذاري ها ندارم اما از نظر سازمان گسترش همه چيز براي اين واگذاري آماده است و سازمان خصوصي سازي هر زمان كه صلاح بداند مي تواند نسبت به عرضه سهام سازمان گسترش اقدام كند.اين در حالي است كه مدير عامل ايران خودرو در زمينه اجراي سياست هاي خصوصي سازي در اين شركت به خبرنگار ما گفت: آمادگي لازم براي واگذاري 40 در سهام سازمان گسترش در ايران خودرو به بخش خصوصي را داريم، اما اين امر احتياج به اعلام زمان واگذاري اين سهام از سوي سازمان گسترش و نوسازي صنايع دارد.