وزير امور خارجه:
دولت عراق مسئول وضعيت ديپلمات هاي ايراني است
گروه سياسي - وزير امور خارجه گفت: دولت عراق مسئول رسيدگي به وضعيت اعضاي كنسولگري ايران است كه در اربيل ربوده شدند.
منوچهرمتكي در ديدار با شيروان وائلي وزير مشاور در امنيت ملي عراق همچنين با تروريستي خواندن اقدام نيروهاي آمريكايي در ربودن هيات اعزامي ايران و حمله به كنسولگري اربيل گفت: هيات اعزامي ايران به درخواست جلال طالباني مبني بر كمك ايران در جهت گسترش امنيت در عراق، به اين كشور اعزام شده بود كه آمريكايي ها آنان را در اقدامي كاملا خودسرانه دستگير كردند و همچنين اعضاي كنسولگري جمهوري اسلامي ايران در اربيل را در اقدامي وحشيانه ربودند و به همين دليل ايران خواهان تلاش دولتمردان عراقي براي آزادي سريع آنهاست.
وزير امور خارجه در ادامه با اشاره به نقش گروه هاي معاند ملت ايران و عراق اظهار داشت: در پرتو مناسبات متين دو كشور، حضور گروه هاي ضد انقلاب و معاند دو ملت در عراق غيرقابل قبول بوده و انتظار ملت و دولت جمهوري اسلامي ايران استرداد مجرمين به جمهوري اسلامي و اخراج معاندين از عراق مي باشد.
متكي همچنين راهبرد جديد بوش و حضور اشغالگران در عراق را از عوامل ناامني در اين كشور برشمرد و گفت: مشكلات عراق دو روي دارد، يك روي آن ناشي از ناامني ها و اقدامات بدخواهان عراق است كه موجب تشديد ناامني شده و ديگري متوجه حضور اشغالگران است كه با اهمال و يا خودسري هاي خويش موجبات اختلال در حاكميت عراق را فراهم آورده اند.