سهم 70 درصدي نفتكش ها در آلودگي خليج فارس
فاضلاب هاي پتروشيمي همچنان قرباني مي گيرد
گروه شهري- چندي پيش دكتر محمدباقر نبوي معاون محيط زيست دريايي سازمان حفاظت محيط زيست در گفت وگو با همشهري اعلام كرد، فاضلاب هاي ناشي از صنايع نفتي به ويژه پتروشيمي باعث شيوع بيماري هاي متعددي در ميان حاشيه نشينان خليج فارس شده است. وي در اين گفت وگو با اشاره به اظهارات رئيس بيمارستان امام بندر ماهشهر مبني بر شمار نگران كننده تولد نوزادان ناقص الخلقه در ماهشهر تأكيد كرد، فاضلاب هاي پتروشيمي به جيوه آلوده است و جيوه از طريق آب به بدن ماهي و سپس به چرخه غذايي انسان راه مي يابد در نتيجه باعث ناباروري زنان و عقيم شدن مردان مي شود؛ ضمن آن كه بيماري هاي گوارشي و تولد نوزادان ناقص را به دنبال مي آورد. اين مقام مسئول همچنين اعلام كرد تحقيقاتي در دست انجام است كه بر اساس آن ميزان جيوه و درصد آلودگي ناشي از صنايع پتروشيمي مشخص مي شود. آنچه در پي مي آيد گفت وگوي خبرگزاري ميراث فرهنگي، گردشگري با مهرداد كتال محسني، مديركل حفاظت محيط زيست استان هرمزگان است كه طي آن وي به ميزان آلودگي صنايع پتروشيمي اشاره مي كند. بر اساس اين گزارش سالانه حدود 25 هزار تانكر نفتي از طريق تنگه هرمز عبور كرده و حدود 60 درصد نفت جهان را از خليج فارس خارج مي كند كه در اثر اين نوع فعاليت، سالانه دو ميليون بشكه نفت به دريا نشت مي كند و به ازاي هر شناور 3/8 تن زباله در سال توليد شده كه سرنوشت آن نيز مشخص نيست.
مهرداد كتال محسني، مديركل حفاظت محيط زيست استان هرمزگان با اشاره به اين كه زمان ماندگاري آب در خليج فارس به علت نيمه بسته بودن آن بين سه تا پنج سال است، گفت: به دليل ماندگاري زياد آب در خليج فارس، آثار بروز هرگونه آلودگي تا مدت هاي زيادي در آن باقي مي ماند.
وي با بيان اين كه فعاليت ناشي از صنايع موجب ايجاد آلودگي هاي نفتي، حرارتي، آلودگي هوا و تخريب سواحل مي شود، اظهار داشت: هم اكنون پساب ناشي از پالايشگاه هشتم بندرعباس حدود 35 هزار متر مكعب در ساعت است كه با دماي حدود 10 درجه بيش از دماي محيط دريايي به محيط تخليه مي شود.
محسني افزود: آلودگي ناشي از اين نوع صنعت در حدود 28 درصد از كل آلودگي هاي موجود در خليج فارس است و صنايع پتروشيمي 19 درصد از كل آن را توليد مي كند. وي در ادامه تصريح كرد: بر اساس مطالعات انجام شده توسط سازمان حفاظت محيط زيست منطقه اي راپمي سالانه 157236 ميليون متر مكعب پساب خانگي به صورت خام وارد خليج فارس مي شود و از كل پساب هاي وارد شده به دريا، 48 درصد از نيروگاه ها و 28 درصد مربوط به صنايع پالايش نفت است.
محسني با اشاره به اين كه حدود 70 درصد از آلودگي هاي نفتي ايجاد شده در خليج فارس ناشي از تردد شناورها و كشتي هاي نفت كش است، گفت: سالانه حدود 25 هزار تانكر نفتي از طريق تنگه هرمز عبور كرده كه در اثر اين نوع فعاليت سالانه دو ميليون بشكه نفت به دريا نشت مي كند و به ازاي هر شناور 3/8 تن زباله در سال توليد شده كه سرنوشت آن نيز مشخص نيست.
وي با بيان اين كه ذخاير مناسب آبزيان در خليج فارس موجب افزايش روزافزون فعاليت هاي صيادي در اين بخش شده است، اظهار داشت: صيد بيش از ظرفيت اكوسيستم، صيد خارج از فصل، صيد با ادوات غيرمجاز و غيرعلمي و باقي گذاشتن ادوات صيد مستعمل در محيط هاي دريايي از جمله عواملي است كه موجب كاهش ميزان ذخاير طي سال هاي اخير شده است. وي در خصوص توسعه سواحل و تغييرات فيزيكي خليج فارس گفت: سواحل خليج فارس و خصوصاً اكوسيستم هاي حساس ساحلي تحت فشار روزافزون توسعه است و جزايري همچون كيش، لاوان، خارك، شهر بندرعباس، بوشهر، عسلويه و كشورهايي چون بحرين و امارات، سواحل خويش را شديداً تحت تاثير اين امر قرار داده اند.
محسني با برشمردن اقدامات اين سازمان در راستاي حفاظت محيط زيست خليج فارس، بيان كرد: احداث و بازسازي مراكز تحقيقات محيط زيست دريايي در استان هاي ساحل، انجام گشت هاي تحقيقاتي به منظور تعيين وضعيت زيست محيطي خليج فارس، تعيين مناطقي از نوار ساحلي به عنوان مناطق چهارگانه و تحت حفاظت سازمان حفاظت محيط زيست، تجهيز آزمايشگاه هاي ادارات كل ساحلي براي انجام تحقيقات محلي و غيره از جمله اقدامات اين سازمان در راستاي حفاظت از محيط زيست خليج فارس است.