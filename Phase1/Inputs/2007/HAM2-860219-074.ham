آرامگاه فردوسي ساماندهي مي شود
ميراث خبر: طرح هاي ساماندهي و مرمت آرامگاه فردوسي در سال 86 با اختصاص 150 ميليون تومان اعتبار انجام مي شود.
اجراي طرح هاي مربوط به نورپردازي و ساماندهي محوطه پيرامون تنديس فردوسي و آرامگاه اخوان ثالث از جمله برنامه هاي مورد نظر سازمان ميراث فرهنگي وگردشگري استان خراسان رضوي در پروژه ساماندهي آرامگاه فردوسي است. سياوش صابري، معاون حفظ و احياي آثار تاريخي سازمان استان خراسان رضوي با بيان اين مطلب افزود: پيشنهاد شده است از محل اعتبارات استاني سازمان ميراث فرهنگي، صنايع دستي و گردشگري خراسان رضوي اعتباري معادل يك ميليارد و 500 ميليون ريال جهت انجام مراحل ساماندهي و بازپيرايي فضاي سبز و پوشش گياهي باغ آرامگاه حكيم فردوسي و بولوار پرديس در نظر گرفته شود. اين اقدام به گفته صابري به منظور ادامه فعاليت هاي صورت گرفته در مرحله حفظ و احياي شهر تاريخي توس انجام مي شود.
در سال 1313 خورشيدي به همت انجمن آثار ملي بناي آرامگاه فردوسي براساس طرح استاد طاهرزاده بهزاد، ملهم از آرامگاه كوروش در پاسارگاد و توسط استاد حسين  لرزاده در باغ اهدايي قائم مقام التوليه ساخته شد و در سال 1343 طرح بازسازي و توسعه باغ آرامگاه فردوسي توسط مهندس هوشنگ سيمون، كه در معماري معاصر ايران نامي معتبر و آشناست تهيه و اجرا شد.
در سالهاي اخير مجموعه باغ  آرامگاه براساس طرحي از دكتر يعقوب دانشدوست طبق اصول باغ سازي ايراني بازپيرايي شده است.