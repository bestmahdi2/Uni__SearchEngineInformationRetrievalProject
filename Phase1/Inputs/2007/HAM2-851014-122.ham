آزمون سنجي با مشكلات گوناگون
با رونق گرفتن فعاليت گردانندگان آزمون هاي آزمايشي امسال اينجانب براي افزايش تجربه به منظور موفقيت در آزمون سراسري دانشگاه ها در يكي از اين گروه هاي نوظهور كه پسوند دانش را نيز يدك مي كشد، ثبت نام كردم و در آزمون هاي آزمايشي اين تشكيلات كه قرار است براي متقاضيان آزمون كارشناسي ارشد و در شش دوره برگزار شود، شركت نمودم، اما تناقض هاي موجود در دفترچه آزمون و همچنين سؤالات ارائه شده مرا بر آن داشت كه برخي از اين مشكلات را يادآوري كنم تا شايد مورد توجه دستگاه هاي مسئول قرار بگيرد.
سؤالات ارائه شده در دفترچه آزمون براي رشته برق تا ميزان 50 الي 60 درصد برابر اصل يا در واقع كپي برداري از سؤالات آزمون هاي سراسري سنوات گذشته است. در صورتي كه در هيچ يك از آزمون هاي سراسري(از سال 1367 لغايت 1385)به هيچ عنوان سؤال تكراري كپي برابر با اصل در هيچ درسي از درس هاي رشته برق وجود نداشته است و با عنايت به سابقه عملكرد چندين و چند ساله سازمان سنجش كشور امكان چنين تكراري وجود ندارد. البته ممكن است در آزمون ادوار مختلف سؤالات مشابه وجود داشته باشد، اما سؤالات تكراري هرگز مشاهده نشده است. وجود غلط هاي چاپي، جاافتادگي شكل و بدتر از آن برچسب گذاري هاي اشتباه برخي از شكل ها گواه بر آن است كه نظارت لازم در اين زمينه وجود نداشته است. به عنوان مثال در درس مربوط به مدار الكتريكي در يك سؤال عنصر مقاومت با واحد القاگر نمايش داده شده است، مثل آن كه بگوييم فلان ماشين با سرعت 250 ليتر بر ساعت حركت مي كند!
در مورد زمان اختصاص داده شده براي برگزاري آزمون نيز نارسايي هاي فني آشكار ديده مي شود.
محمد عزيزيان فر