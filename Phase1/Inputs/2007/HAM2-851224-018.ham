كارنامه زمستاني بازار سهام
گروه بورس- آخرين آمار دريافتي نشان مي دهد، بانك ها پرسودترين سهام زمستاني بورس تهران بوده اند.
در طول زمستان 85 ارزش سهام 3 بانك فعال در بورس، بين 36 تا 85 درصد رشد كرده است. در اين ميان بالاترين سود نصيب سهامداران بانك اقتصاد نوين شده است. در فصل جاري يكهزار و 400 نفر با پرداخت 247 ميليارد ريال براي خريد 5/78 ميليون سهم بانك اقتصاد نوين، ارزش سهام اين بانك را 2/85 درصد افزايش دادند. ارزش سهام بانك كارآفرين نيز در زمستان 85 معادل 1/68 درصد بالا رفته است. در طول فصل جاري تعداد خريداران سهام بانك كارآفرين از مرز يكهزار و 200 نفر گذشته است. ارزش داد و ستدهاي انجام شده بر سهام اين بانك به 122 ميليارد ريال نزديك شده است. طبق آمار موجود ارزش دارايي سهامداران بانك پارسيان هم 3/36 درصد افزايش يافته است.
در طول زمستان جاري 17هزار نفر سهام بانك پارسيان را با پرداخت رقمي معادل يكهزار و 100 ميليارد ريال به سبد دارايي هايشان افزوده اند.
كارنامه زمستان
در طول زمستان 85 در مجموع 143 هزار نفر به سرمايه گذاري در بازار سهام پرداخته اند. اين تعداد سرمايه گذار 4 ميليارد و 620ميليون برگه سهم را در تالارهاي بورس تهران خريده اند. ارزش كل داد و ستدهاي زمستان بورس به 16هزار ميليارد ريال رسيده است.
پرطرفدارها
آمار دريافتي حاكي از آن است كه عرضه سهام دولتي در زمستان امسال بيشترين حجم توجه فعالان بازار را به خود جلب كرده، در اين مدت سهام دو شركت مس و فولاد در جمع 3 شركت پرطرفدار بازار جاي گرفته است. تعداد خريداران سهام مس به مرز 17 هزار نفر رسيد و 10 هزار نفر سهام فولاد مباركه را در عرضه اوليه خريده اند. ارزش كل داد و ستدهاي انجام شده بر سهام اين دو شركت از مرز يكهزار و 300 ميليارد ريال گذشته است.
در كنار اين دو سهام، شركت هاي خودروسازي سايپا و ايران خودرو به همراه پارسيان صدر جدول تقاضا را در بورس تهران در طول زمستان به تسخير خود آوردند.