جنگ موبايل بين غول هاي اينترنتي
همشهري  آنلاين- گوگل و ياهو، رقباي ديرينه باز هم به جنگ هم مي روند اما زمينه جنگ آنها تغيير پيدا كرده  و جنگ جديد در دنياي تلفن همراه است.
گوگل و ياهو كه در چندين سال اخير رقباي اصلي يكديگر در دنياي اينترنت محسوب مي شوند، همواره به دنبال دنياي جديدي هستند تا از يكديگر و رقيب سوم خود يعني مايكروسافت پيشي بگيرند.هر 2 شركت به صورت تصادفي و در جريان نمايشگاه الكترونيك اعلام كردند كه در سال 2007 تمركزشان بر نرم افزارهاي اينترنتي تلفن هاي همراه و تبليغات آنها خواهد بود. طبق پيش بيني هاي اين2 شركت، سود حاصل از اين بازار 5/1ميليارد دلار در سال 2007 خواهد بود و تا سال 2010 مبلغ سود سالانه حاصل از تبليغات روي موبايل به 3ميليارد دلار خواهد رسيد.
در اولين قدم تعدادي از نرم افزارهاي 2 شركت روي گوشي هاي كره اي قرار داده شده اند و ياهو با شركت هاي ديگر آمريكايي و فنلاندي نيز وارد مذاكره شده تا نرم افزارهاي خود را روي گوشي هاي آنها قرار دهد. مسئولان ياهو اعلام كرده اند كه موتور جستجوي جديدي براي موبايل طراحي كرده اند كه بسيار بهتر از نسخه قديمي سايت ياهوست. ظاهراً ياهو قصد دارد در اين زمينه از گوگل پيشي بگيرد، زيرا در زمينه موتور جستجوي اينترنتي همواره از گوگل عقب افتاده است. نام نرم افزار جستجوي ياهو براي موبايل ها oesearch است كه تبليغات زيادي نيز داشته است.
گوگل نيز اعلام كرده موتور جستجوي جديد اين شركت و نرم افزار ايميل و نقشه براي موبايل را آماده كرده است. تاكنون اكثر موتور جستجوهاي استفاده شده در موبايل ها به دليل ساختار غيرمشابه آنها، دچار كندي بيش از حد مي شوند و مشكلات زيادي را براي كاربران ايجاد مي كنند.