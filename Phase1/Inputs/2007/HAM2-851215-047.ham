اظهارات ضدو نقيض درباره بيماري مشكوك پرندگان در پرديسان
از سرنوشت درناي سيبري، يكي از گونه هاي پارك پرديسان اطلاعي در دست نيست
گروه شهري- طي 2 روز گذشته انتشار شايعه ابتلاي پرندگان پارك پرديسان به آنفلوانزاي فوق حاد نگراني هاي بسياري برانگيخت. ديروز صبح دو تشكل زيست محيطي با اعلام تصميم قطعي سازمان محيط زيست براي معدوم نمودن تمامي پرندگان اين پارك از هواداران خود خواستند در اين باره واكنش نشان دهند.
پيگيري هاي خبرنگار ما حكايت از آن دارد كه ديشب پرندگان پرديسان معدوم شدند اگر چه هيچ كدام از مقامات مسئول حاضر نشدند در اين خصوص اطلاعاتي در اختيار ما قرار دهند.اظهارات مقامات مسئول در اين باره بسيار ضد و نقيض است.
دلاور نجفي معاون محيط طبيعي و تنوع زيستي سازمان حفاظت محيط زيست در اين باره مدعي شد تاكنون هيچ مورد مشكوكي از ابتلاي پرندگان پرديسان به ويروس آنفلوانزاي مرغي به اثبات نرسيده است.
وي گفت سازمان دامپزشكي كشور تنها مرجع اعلام هر گونه خبري در زمينه آنفلوانزاي مرغي در كشور است و ابتلاي پرندگان پرديسان به آنفلوانزاي مرغي از سوي اين نهاد در دست بررسي است اما تا اين ساعت(18 ديروز)نتيجه اين بررسي ها اعلام نشده است.
دكتر كامران ملك پور، دامپزشك و مدرس دانشگاه در اين باره به همشهري گفت: تشخيص آنفلوانزاي فوق حاد پرندگان تنها از طريق آزمايشگاه مركز تشخيص دامپزشكي ايران امكان پذير است چرا كه علايم آنفلوانزاي مرغي با بسياري از علايم بيماري هاي ديگر مشترك است. از اين رو، در خصوص مرغداريها كه تعداد طيور آنها زياد است و امكان آزمايش همه آنها وجود ندارد به محض احتمال ابتلا به اين بيماري كليه طيور موجود در مرغداري نابودمي  شود اما در مورد پرندگان زينتي كه ارزش فراوان دارند، دستگاههاي ذي ربط موظفند نخست نمونه گيري و سپس آزمايش كنند. چرا كه اين پرندگان سرمايه ملي محسوب مي شوند.بر اين اساس يا سازمان دامپزشكي، پرندگان پرديسان را آزمايش كرده و به اين نتيجه رسيده كه مبتلا به ويروس آنفلوانزاي فوق حادند كه حتي در اين صورت هم معدوم سازي فرآيند خاصي دارد و محيط زيست نمي تواند رأسا در اين زمينه اقدام كند، يا اينكه چنين خبري صحت ندارد كه بايد اين سازمان آن را تكذيب كند.
اما چنانچه اين خبر صحت داشته باشد، اين پرسش مطرح است كه چگونه و بر چه اساسي به مردم اجازه مي دهند از اين پارك بازديد كنند و چرا تاكنون اين پارك را قرنطينه نكرده اند؟ چرا طبق روال سازمان بهداشت جهاني دام فرآيند قرنطينه اعلام نمي شود و اگر اين خبر صحت ندارد بر چه اساسي مي خواهند پرندگان اين پارك را معدوم سازند.
از سوي ديگر مدير روابط عمومي سازمان دامپزشكي كشور در گفتگو با همشهري اعلام كرد: با توجه به ورود يك قطعه پرنده وحشي يا غير بومي مشكوك به بيماري به پارك پرديسان، به منظور پيشگيري از بروز بيماري و كاهش ريسك انتقال آن به ساير پرندگان اين پارك، تصميم به معدوم سازي پرندگان در معرض خطر گرفته شده است.