يادداشت
بودجه 86 و نفت دكتر محمد خوشچهره
لايحه بودجه سال 86 هنوز به مجلس تقديم نشده و مقداري تاخير تامل برانگيز دارد كه اين تاخير براي مجلس و براي دولت مفيد نيست، زيرا باعث تدوين و تصويب شتابان آن در دولت خواهد شد به گونه اي كه ممكن است دولت در فضايي قرار گيرد كه همان لايحه بودجه سال 85 را اساس و مبناي بودجه سال 86 قرار دهد و فقط برخي اعداد را بالا و پايين كند.
در اين صورت، ايرادات وارده به بودجه سال 85 همچون نداشتن هم خواني و تجانس لازم با سند چشم انداز 20 ساله و همچنين نداشتن تطابق لازم قانوني با برنامه چهارم توسعه و اهداف مطروحه آن، كماكان در بودجه سال 86 نيز بروز خواهند يافت. از طرفي ارسال با تاخير لايحه بودجه به مجلس، فرصت بررسي مناسب و كارشناسانه آن را براي نمايندگان مجلس محدود مي كند و دقت كارشناسي و صحت تصويب آن را تا اندازه اي خدشه دار مي كند. البته يك راهكار برون رفت از اين تاخير و پيامدهاي آن، اين است كه مجلس بودجه را به صورت يك دوازدهم يا 3 دوازدهم تصويب كرده و به دولت اجازه خرج كردن و كسر درآمد را بر اساس قانون بودجه سال 85 بدهد تا زمان مناسب براي تصويب بودجه 86 در بعد از عيد نوروز را داشته باشد.
اين در حالي است كه خود لايحه بودجه سال 85 با نقاط قابل تاملي روبرو است. دولت طي سال جاري برداشت بي سابقه و غيرمتعارفي از درآمدهاي نفتي داشت و سال گذشته در لايحه بودجه 85 تقريبا 3 برابر سهميه قيد شده در قانون برنامه چهارم توسعه و دفعتا 40 ميليارد دلار تقاضاي برداشت از درآمدهاي نفتي را كرد.
باوجود اعتراض اكثر اقتصاددانان مجلس، اين تقاضاي دولت تحت عنوان "تعامل با دولت" در نهايت به واسطه اصرار و لابي هاي صورت گرفته دولت در مجلس تصويب شد و باعث گرديد با برداشت هاي متوالي در طول سال از حساب ذخيره ارزي به دلايل و انحاء مختلف(كه اگرچه بعضي از آنها با انگيزه هاي قابل ارزشي همراه بود، اما توجيه منطقي نداشت)وابستگي بودجه به دلارهاي نفتي به بالاترين سطح خود در طول تاريخ انقلاب برسد.جدا از اختلالات حاصل از استفاده فراوان از دلارهاي نفتي همچون تورم، واردات 52 ميليارد دلاري در طول سال جاري نيز در تاريخ انقلاب بي سابقه بوده است. هرچند كه حجم بالاي واردات تا اندازه اي موجب بروزنيافتن آثار به شدت تخريبي تورم شد، اما از طرفي اشتغال و توليد داخل را در عرصه هاي مشابه مورد هدف قرار داد و واردات، فرصت هاي شغلي را از داخل گرفت و به نفع كارگران و توليدكنندگان خارجي تمام شد.
از اين رو، چنانچه بودجه امسال مبناي تدوين بودجه سال 86 قرار گيرد، كه اجبارا اينگونه خواهد بود،  كاهش قيمت نفت اولين آفت و عنصر اختلا ل زا در جهت تنظيم بودجه خواهد بود، زيرا به نظر مي رسد در يك جريان حساب شده توسط دنياي سلطه، هم اكنون قلمرو تخاصم متوجه اقتصاد ايران گرديده است. در اين شرايط، متاسفانه با برداشت هاي مستمر دولت از حساب ذخيره ارزي و مجوزهاي دست و دلبازانه مجلس، موجودي اين حساب به شدت كاهش يافته به طوري كه پيش بيني مي شود تا پايان سال جاري، موجودي آن از يك ميليارد دلار نيز فراتر نرود.در چنين فضايي، و با كاهش قيمت نفت، اگر اصلاحات لازم در جهت كاهش هزينه ها صورت نگيرد، تداوم روند فعلي مي تواند اختلالات اقتصادي بزرگي در مقياس ملي به همراه داشته باشد. نبايد از ياد برد كه حتي خوش بينانه ترين برآوردها نيز از كاهش بهاي نفت به 30 تا 40 دلار طي سال  پيش رو حكايت دارد. بنابراين از آنجا كه محاسبات مربوط به هزينه و درآمد دولت بر مبناي بودجه سال 85 تنها با نفت 60 دلاري پاسخگو خواهد بود، از اين رو كاهش معنادار بهاي نفت چنانچه با تعادل منطقي در بودجه و دوري از بلندپروازي ها همراه نباشد،  نمي توان اميدوار بود كه بودجه سال آينده بودجه اي منطقي و متناسب با شرايط اقتصادي، سياسي و بين المللي ايران تنظيم گردد.