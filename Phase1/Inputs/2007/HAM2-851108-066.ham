كشفيات جديد درباره انرژي تاريك
پارس اسكاي: محققان مركز كيهان تاريك از دانشگاه كپنهاگ ما را يك قدم به درك بهتر از كيهان نزديك مي كنند. آنها توانسته اند ابرنواخترهايي را رصد كنند كه نورشان براي رسيدن به ما تقريباً به اندازه نصف عمر كيهان در راه بوده است. به اين طريق آن ها تاريخ انبساط كيهان را با دقت بسيار بيشتري بررسي كردند و ديد ما را نسبت به علت شتاب دار بودن انبساط كيهان واضح تر كردند.
در انتهاي قرن بيستم، كيهان شناسان متوجه شدند كه برعكس پيش بيني هايي كه مي شد، سرعت انبساط جهان در حال افزايش است. هيچ فرضي در فيزيك نمي تواند علت اين اتفاق را توضيح دهد، بنابراين يا 70 درصد جهان بايد از انرژي با منشأ نامعلوم تشكيل شده باشد كه ماهيتي ضد گرانش دارد و يا آن كه در قانون جهاني گرانش بايد تجديد نظر كرد. به اين انرژي، انرژي تاريك مي گويند.
اكنون محققان مركز كيهان تاريك با انتشار دو مقاله در مورد گزارش رصدهايي كه از ابرنواخترها داشته اند قسمتي از اين پازل را حل كرده اند. به نظر مي رسد كه علي رغم مدل هاي زيادي كه از كيهان در قرن اخير ساخته  شده بهترين طرح همان مدلي است كه اينشتين در 1917 پيشنهاد كرده بود. البته اين مدل در آن زمان چون هنوز انبساط جهان اثبات نشده بود و استنباط او از كيهان يك جهان ايستا بود، مشكل داشت. اين تيم 60 ابرنواختر را به وسيله تلسكوپ 4متري رصدخانه cerro-tololo iter america در مدت 4 سال رصد كردند.
هدف اصلي اين تحقيق، اندازه گيري مقدار انرژي تاريك در كيهان است. با نتايج به دست آمده اشكالي در قانون جهاني گرانش وجود ندارد و با اضافه كردن ثابت كيهاني به مدل كيهان اينشتين مي توان انبساط غيرطبيعي جهان را توجيه كرد.