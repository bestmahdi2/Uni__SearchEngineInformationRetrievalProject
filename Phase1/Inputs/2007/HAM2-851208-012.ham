صعود شاخص در جاده خودرو
گروه بورس شاخص كل بورس تهران ديروز بار ديگر در نتيجه افزايش ارزش سهام خودرو رشد كرد.براساس اين گزارش، شاخص كل بورس تهران ديروز با 5/2 واحد افزايش به 9 هزار و 895 واحد رسيد. شاخص هاي بازده بازار و صنعت نيز هر كدام به ترتيب 5/7 و 2 واحد صعود كردند. شاخص واسطه گري هاي مالي هم با 8 واحد رشد به كار خود پايان داد.شاخص كل بورس تهران پس از افت 70 واحدي روز يكشنبه كه در اثر بازگشايي نماد شركت غدير رخ داد ديروز در نتيجه رشد سهام شركت هاي ايران خودرو، سايپا و سايپا ديزل روند صعودي به خود گرفت.ديروز ايران خودروبا 3 واحد تأثير مثبت بر شاخص در جايگاه اول بورس ايستاد. پس از ايران خودرو شركت هاي سايپا و ايران خودرو ديزل هر كدام به ترتيب با 5/2 و 5/1 واحد تأثير مثبت بر شاخص در جايگاه بعدي قرار گرفتند. اما ديروز بار ديگر شركت سرمايه گذاري غدير كه پس از مدت ها به معاملات خود ادامه مي داد بيشترين نقش را در كاهش شاخص داشت.