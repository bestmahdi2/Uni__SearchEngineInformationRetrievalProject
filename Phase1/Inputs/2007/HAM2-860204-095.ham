گامي براي همگاني كردن آموزش رياضي
آيا رياضيات شيرين است؟
اغراق آميز نيست اگر ادعا كنيم نظام آموزش رياضيات در كشور ما و يا حتي در سطح جهان، نظامي نخبه پرور و يا به بيان بهتر نخبه محور بوده است. بيانيه معروف يونسكو به نام رياضيات براي همه(1984)مُهر تأييدي بر اين ادعاست. بنا بر اظهارات موجود در اين بيانيه، برنامه درسي رياضيات از ابتدا براي دانش آموزان خاص و ممتاز طراحي شده است كه قصد ادامه تحصيل در مؤسسات خاصي را داشته اند، ولي شركت هر چه بيشتر و روزافزون دانش آموزان در برنامه هاي مدارس، با پيش زمينه ها، توقعات و توانايي هاي مختلف، سبب شده است كه قشر عظيمي از آنها برنامه هاي رياضيات مدرسه اي را انتزاعي، بي فايده و نامرتبط با زندگي خود بدانند.
بهناز ساويزي
نظام آموزش رياضيات كشورمان، كتب و برنامه هاي درسي، به تبعيت از تغييرات نظام جهاني و به منظور تطابق هر چه بيشتر با استانداردهاي بين المللي آموزش رياضيات هر از گاهي تغيير يافته است. اين تغييرات اغلب در محتواي كتب درسي، توالي موضوعات مورد تدريس، زمان اختصاص يافته براي تدريس و يا فعاليت هاي كلاسي براي دانش آموزان(در همان كتاب درسي)، بوده است.
از بحث اينكه اين تغييرات تا چه اندازه در راستاي نيازها، ويژگي ها و فرهنگ بومي كشور ما بوده است، صرف نظر مي شود. گرچه به گفته بيشاب چيزي به نام بهترين برنامه درسي رياضيات، مستقل از فرهنگ وجود ندارد و البته تصور انتخاب و پياده كردن بهترين برنامه درسي نيز تصوري رويايي است.
احتمالاً پاسخ به پرسش هايي نظير: چند درصد از دانش آموزان دوره متوسطه در رشته رياضي تحصيل مي كنند؟ چه تعداد از آنها در رشته هاي رياضي و يا بسيار مرتبط با رياضي(مانند رشته هاي فني)ادامه تحصيل مي دهند؟ آن تعدادي كه به چنين مرحله اي مي رسند تا چه حد در دروس دانشگاهي وابسته به رياضيات موفقند؟ نتايج آزمون هاي بين المللي همچون تيمز در ايران چگونه بوده است؟ چند درصد از دانش آموزان در المپيادهاي رياضي رتبه مي آورند؟(و چند درصد ايشان پس از اتمام دوره كارشناسي در ايران مي مانند؟)و... ما را بيشتر به فاصله نظام آموزش رياضي كشورمان از يك نظام آموزشي عام المنفعه آگاه
مي سازد.البته ميزان شركت دانش آموزان در رشته رياضي، همچنين قبول شدگان كنكور در رشته هاي مرتبط با رياضيات، در سال هاي اخير به طور چشمگيري رو به افزايش بوده است و صد البته فرياد دبيران رياضيات و اساتيد محترم دانشگاه بلندتر كه: سطح علمي دانش آموزان و دانشجويان پايين آمده است و استانداردهاي رياضيات در محافل آموزشي در حال افول است و چنين و چنان! افول استانداردهاي رياضيات !، به هر ترتيب، شايد اين هم يك راه براي همگاني و دموكراتيزه كردن آموزش باشد.
تصور من اين است كه اگر برنامه ريزان، آموزشگران و سياست گذاران آموزشي، نتوانسته و يا نخواسته اند پلي مستحكم و مطمئن بين رياضيات تحت انحصار نخبگان و رياضيات مورد نياز اكثريت در جوامع آموزشي، ايجاد كنند، اگر استانداردهاي رياضيات آن قدر بالا و غير قابل تغيير است كه نمي توان آنها را براي استفاده عموم جرح و تعديل كرد، اگر تصور عموم اين باشد كه شأن و اعتبار رياضيات به پيچيدگي و مفاهيم غير قابل دسترس آن است و تحصيل آن براي تبديل شدن به يك شهروند هوشمند و ممتاز جامعه، يافتن شغل و موقعيت مناسب در داخل و حتي خارج از كشور يك ضرورت است و عدم موفقيت در آن نوعي سرافكندگي و بي استعدادي تلقي شود، ما بيش از پيش شاهد خواهيم بود، اكثريتي كه خود يا فرزندان خود را لايق ممتاز بودن و نخبه بودن مي دانند بر دژهاي مستحكم رياضيات هجوم برده و اگر ناتوان از بالا رفتن باشند پايه هاي آن دژها را تخريب سازند و در اين بين(همان گونه كه از شواهد سال هاي اخير برمي آيد)صاحبان دژها چاره اي جز فرياد ندارند.
يك راه مسالمت آميزتر اين است كه مدافعان استانداردهاي رياضيات با مدافعان استانداردهاي آموزش رياضيات(از جمله همگاني شدن رياضيات)به مذاكره بنشينند. مذاكره اي كه نتايج آن به نفع دو طرف باشد.
پنجه هايي قوي بر گلوگاه هاي آموزش رياضيات وجود دارد كه هر زمان فشرده شود خطر آفرين خواهد بود،از جمله كشاكش بين منفعت طلبي و حفظ اصول و ارزش ها نفع طلبي در آموزش داخل كشور تحت تأثير يك فرهنگ جهاني بوده است و البته ريشه هاي داخلي نيز دارد.بار منفي كلمه نفع طلبي هميشه هم به جا نيست. هر عقل سليمي كسب منافع حتي از نوع مادي را مي پسندد. در دنياي امروز ناديده انگاشتن منافع تكنولوژيكي و اقتصادي كه شديداً به رياضيات وابسته اند نامعقول است. ديدگاه پست مدرن علم براي علم و ديدگاه بسيار خاص عشق به آموختن براي عموم جامعه قابل تحليل و پذيرش نيست.ولي پرسش اين جاست كه نفع طلبي تا كجا؟ تا جائي كه اصول و پايه هاي رياضيات و اهداف متعالي آموزش ناديده انگاشته شود؟
رشد انديشه و تعالي روحي تحت تعاليم مفاهيم يكپارچه و منظم و مجرد رياضيات خود بزرگترين نفع براي يك انسان تكامل جوست.
به نظر مي رسد يكي از علل سردرگمي هاي جامعه آموزش رياضي در انتخاب اصول و اهداف و اعتراض رياضيدانان به جامعه آموزش رياضيات، به خاطر نزاع و رويارويي بين دو نگرش باشد، نگرشي مادي؛ نگرشي معنوي.
هر انساني از جمله دانش آموز مستحق بهره بري از هر دو منفعت است. جوامع انساني نيازمند اصول آرماني و ايده آل ها هستند. نيازمند نخبگان و خواصي هستند كه ارزش هاي متعالي انساني را تبيين سازند. از سوي ديگر حاصل تفكر والا بايد زندگي بهتري را براي شهروندان جامعه به ارمغان آورد. محصولات فكري انديشمندان بايد در اختيار و در خدمت عموم باشد. هيچ رشته ديگري همچون رياضيات چنان گستره وسيعي ندارد كه يك سرش پا را فراتر از انديشه بشري گذاشته و وارد قلمرو روح و ابديت گردد، مفاهيم مجردي را خلق كند كه سال ها بعد كاربرد مادي و واقعي مي يابند و سر ديگرش در توليد جزيي ترين ابزار مصرفي روزمره زندگي حضور خود را نشان دهد. شايد از اين روست كه آموزش رياضيات نيز چنين چالش بر انگيز است.
جنبه هاي نفع طلبي مادي در آموزش رياضيات كشورمان در چهار مقوله قابل بررسي است:
1 - تصور و باور عامه از ارتباط پيشرفت اجتماعي و اقتصادي با رياضيات و تشويق فرزندانشان به تحصيل در رشته رياضيات
2 - مقتضيات اجتماعي و زماني سال هاي اخيركشور و جهان كه زمينه اشتغال در رشته هاي( فني)مرتبط با رياضيات را سهل تر و وسيع تر كرده است.
3 - به تبع چنين انگيزه اي فارغ التحصيلان سال هاي اخير در رياضيات و رشته هاي مرتبط كه بسياري به جمع آموزشگران پيوسته اند ديدگاه هاي نفع طلبانه خود را به نوآموزان منتقل كرده اند.
(البته هستند بسياري از آموزگاران و اساتيدي كه رياضيات را با عشق آموزش مي دهند و به نحوه تفكر و استدلال و رشد روحي نوآموز بيش از نتايج آزمون ها و يا نحوه ارزيابي مديران آموزشي از عملكرد خود، اهميت مي دهند.)
4 - معضلي به نام كنكور و تست، كه مافياي عظيم تدريس كنكوري در آموزشگاه ها را بوجود آورده است. اين مافيا بيش از هر نيرويي خط و مشي آموزش رياضيات مدرسه اي را تعيين مي كند و حوزه نفوذ آن به دبستان ها نيز كشانده شده است. هر كه با رياضيات واقعي سرو كار دارد مي داند درست فكر كردن، تعمق و چالش فكري براي حل يك مسئله، هر چقدر هم كه زمان ببرد تا چه اندازه با ارزش بوده و موجب رشد تفكر رياضي و قابليت حل مسئله مي گردد. حال چنين ارزشي را مقايسه كنيد با راه حل هاي تستي، خلاصه شده و ثانيه شمار ساعت روي ميز تحرير كه زمان عمر هر تست را سي الي شصت ثانيه تعيين مي كند. اين نكته را هم در نظر بگيريد كه از دهه 80 ميلادي تاكنون حل مسئله به عنوان مركز و هسته اصلي آموزش رياضيات بيش از هر چيز مورد توجه بوده است.
پيشنهادها:
1 - دست اندركاران محترم فكري به حال كنكور تستي دانشگاهها كنند و به جاي تاكيد بر نتايج آزمون هاي تستي به طرقي قابليت حل مسئله دانش آموزان سنجيده شود.
2 - رشته هاي غير رياضي در مدارس مورد حمايت جدي قرار گيرند.( پر رنگ تر شدن رشته هايي مانند كامپيوتر و حسابداري و... اميدواركننده است)
3 - محتواي رياضيات رشته هاي غيررياضي را در ارتباط با نوع آن رشته غني تر سازند و رياضياتي را در دروس بگنجانند كه براي دانش آموزان آن رشته قابل كاربرد باشد و نحوه كاربرد رياضيات، آموزش داده شده و مورد ارزيابي قرار گيرد.(تدريس يك كتاب يكسان مانند رياضي 2 دبيرستان براي همه رشته هاي فني و رياضي و تجربي به نظر مناسب نمي رسد)
4 - اكثريت قريب به اتفاق دانش آموزان در رشته رياضي دبيرستاني مايل به ادامه تحصيل در رشته هاي فني هستند. در نظر گرفتن رياضيات كاربردي به جاي مفاهيم مجرد براي اين دسته افراد مناسب تر به نظر مي رسد.
5 - مسئولان، ذهن افراد جامعه، والدين و دانش آموزان را نسبت به اين مسئله روشن سازند كه رياضيات رشته برجسته و ممتاز مدارس و تحصيل آن نشانه داشتن استعداد برتر نيست.(با ورود به يك دبيرستان مي توانيد اين حس تمايز و برتري را بين دانش آموزان رياضي و بقيه لمس كنيد).
پيشنهاد هاي پنج گانه فوق از يك اولويت بندي برخوردارند، اگر از نفوذ و تأثير كنكور بر برنامه هاي درسي مدارس كاسته شود خود به خود زمينه اجراي باقي پيشنهادها و ديگر راهكارهاي مفيد ايجاد خواهد شد و اگر پيشنهادهاي2و3و4 عملي شوند، اذهان عمومي به رشته هاي غير رياضي معطوف خواهد شد و با شركت دانش آموزان مستعد در رشته هاي غير رياضي، اين رشته ها از رونق بيشتري برخوردار خواهند شد. بدين ترتيب زمينه اي فراهم مي شود تا هر قشر از دانش آموزان مطابق با اهدافي كه دارند وجهي از رياضيات را كه بيشتر مورد نيازشان است فرا گيرند.