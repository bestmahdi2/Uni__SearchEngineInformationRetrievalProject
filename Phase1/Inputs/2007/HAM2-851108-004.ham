آخرين اخبار از جشنواره 25 فيلم فجر
گروه ادب و هنر- داوران بخش مسابقه فيلمسازان اول بيست و پنجمين جشنواره فيلم فجر هم معرفي شدند. محمد بزرگ نيا، كمال تبريزي و احمدرضا گرشاسبي فيلم هاي اين بخش از جشنواره را داوري مي كنند.
همچنين داوران ايراني بخش جلوه گاه شرق؛ مسابقه سينماي آسيا بيست و پنجمين جشنواره بين المللي فيلم فجراز سوي دبيرخانه اين رويداد اعلام شد.
طبق اعلام روابط عمومي جشنواره مجتبي راعي داور ايراني اين بخش از جشنواره فيلم فجر است. داوران بخش در جست وجوي حقيقت مسابقه فيلم هاي معناگراي بيست و پنجمين جشنواره بين المللي فيلم فجر نيز معرفي شدند. آن دمي ژروئه، ديويد گوچ، خيريه البشلاوي، نادر طالب زاده و آنيژكا هولاند فيلم هاي اين بخش از جشنواره را داوري مي كنند. 4 هنرمند و كارشناس آثار مستند كوتاه و بلند بخش چشم واقعيت بيست و پنجمين جشنواره بين المللي فيلم فجر را داوري مي كنند.
محمد درمنش، دكتر محمد رجبي، ابراهيم فروزش وابراهيم مختاري فيلمهاي اين بخش ازجشنواره را داوري مي كنند. در بخش چشم واقعيت دو سيمرغ بلورين به بهترين فيلم كوتاه و بهترين فيلم بلند و يك سيمرغ بلورين به بهترين تحقيق و پژوهش تعلق مي گيرد. بيست و پنجمين جشنواره بين المللي فيلم فجر از 12 تا 22 بهمن ماه سال جاري در تهران برگزار مي شود.
10كشور در بخش جهان اسلام جشنواره فجر
در بخش جهان اسلام بيست و پنجمين جشنواره بين المللي فيلم فجر آثار بيش از 10 كشور مختلف جهان به نمايش درمي آيد.
در اين بخش 16 فيلم سينمايي شامل عراق تكه تكه شده، عروسي رانا، درباره بغداد، نوار غزه، پرنده گلين، رنگ زيتون، حريم خصوصي، روز نو در صنعا، درس اول: شيون، برنج و نخود، شش هفته ترس، روياها، پشت بام هاي دياربكر، دور، هزاران ماه و شش هفته ترسناك از كشورهاي عراق، فرانسه، آمريكا، هلند، هند، امارات متحده عربي و... به نمايش درمي آيد.
عراق تكه تكه شده ساخته جيمز لانگلي محصول مشترك كشورهاي آمريكا و عراق در سال 2006 است. اين فيلم شرايط امروز عراق را از زبان خود عراقي ها روايت مي كند.فيلم عروسي رانا ساخته هاني ابو اسد محصول مشترك كشورهاي هلند و امارات متحده عربي در سال2002 است.
درباره بغداد به صورت مشترك توسط 9 نفر كارگرداني شده و محصول سينماي آمريكا در سال 2005 است. در ژوئيه سال 2003 سينان آنتون، يك نويسنده و شاعر تبعيدي عراقي به بغداد است. نوار غزه ساخته جيمز لانگلي و محصول سال 2002 آمريكاست. محمد حجازي، پسربچه اي 13 ساله است كه در غزه روزنامه مي فروشد. اين نوجوان جان خود را به خطر مي اندازد و به تانك هاي اسرائيلي سنگ پرت مي كند.
فيلم پرنده گلين به طور مشترك توسط فرانسه و بنگلادش در سال 2002 ساخته شده و كارگرداني آن را طارق مسعود بر عهده دارد.
رنگ زيتون توسط كارولينا ريواس ساخته شده و به عنوان محصول سينمايي مكزيك 2006 به جشنواره آمده است. داستان فيلم درباره خانواده اي فلسطيني است كه پشت ديوار كرانه باختري زندگي مي كند.
فيلم حريم خصوصي سال2004 در ايتاليا توسط ساوريو كاستانتزو ساخته شده است. محمد، پدر خانواده و مدير يك دبيرستان است. بعد از يك درگيري مسلحانه، ارتش اسرائيل طبقه دوم خانه را به دلايل امنيتي تصاحب مي كند و از اين خانواده  مي خواهد آنجا را ترك كنند. روز نو در صنعا به كارگرداني بدر بن هريسي محصول مشترك انگلستان و يمن در سال 2005 است. داستان فيلم به زندگي طارق مي پردازد.
درس اول: شيون ساخته تانرا چاندران محصول سال2003 كشور هند است. داستان فيلم درباره شهينه، دختر10 ساله اي است كه ناچار به ازدواج با مردي مي شود كه 30 سال از او بزرگتر است. برنج و نخود كاري از اوزكان كوچوك محصول سينماي تركيه در سال 2003 است. فهريه و تحسين خيلي كم سن و سال بودند كه با هم ازدواج كردند.
فيلم شش هفته ترس محصول سينماي آلمان در سال 2006 و كاري از هانس يورگ تورن است. داستان فيلم درباره زني به نام جوليا است كه براي شركت در يك كنفرانس مطالعات شرقي به تركيه سفر مي كند.فيلم روياها توسط محمد الدراجي در سال 2005 ساخته شده و محصولي از سينماي عراق است. داستان فيلم در زمان تهاجم به عراق رخ مي دهد.
پشت بام هاي دياربكر به كارگرداني اوزكان كوچوك در كشور تركيه و در سال2005 ساخته شده است. با فرارسيدن تابستان در كردستان، زندگي آدم ها روي پشت بام ها مي رود و تا پايان تابستان همان جا مي ماند. دور كاري از كاظم اوز و محصول سال 2005 كشور تركيه است. داستان اين فيلم در چشمان بسيار تيره ساكنان سالخورده دهكده اي دورافتاده در كردستان شكل مي گيرد كه تنها گذاشته شده اند.فيلم هزاران ماه به كارگرداني فوزي بن سعيد محصول مشترك كشورهاي فرانسه، بلژيك، مراكش و آلمان در سال 2003 است. داستان فيلم در سال 1981 و در ماه مبارك رمضان شكل مي گيرد.
بزرگداشت عاشورا در افتتاحيه جشنواره  فيلم فجر
در برنامه ا ي كه همزمان با دوازده بهمن ماه و آغاز بيست و پنجمين دوره  جشنواره  فيلم فجر طي آيين بزرگداشت عاشورا و محرم در تالار وحدت برگزار مي شود، مراسم هاي آييني به سرپرستي فرزانه كابلي و بخش هاي نمايشي به كارگرداني محمد رحمانيان اجرا خواهد شد. در اين مراسم كه به پاسداشت حماسه  كربلا برگزار مي شود، قرار است دو مونولوگ نمايشي با بازي علي عمراني و مهتاب نصيرپور كه موضوع آن به عاشورا برمي گردد، اجرا شود. كارگرداني مراسم با بيژن ميرباقري و تهيه كنندگي آن با منوچهر محمدي است. منوچهر محمدي مديريت  چهار مراسم جشنواره  فيلم فجر را برعهده دارد و مراسم بزرگداشت سينمايي اين رويداد كه به نكوداشت علي نصيريان و يدالله صمدي اختصاص دارد، روز 15 بهمن برگزار خواهد شد و در روزهاي پاياني در دو بخش ملي و بين الملل برگزيدگان معرفي مي شوند.