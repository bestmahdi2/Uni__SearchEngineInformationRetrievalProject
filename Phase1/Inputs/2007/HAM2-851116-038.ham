آدم ربايي با ادعايحل اختلاف مالي
گروه حوادث- كارآگاهان اداره يكم آگاهي پايتخت با تلاش 6 روزه خود برروي يك پرونده آدم ربايي مسلحانه 3  جوان را كه گروگان خود را ساعتها مورد شكنجه قرار داده بودند دستگيركردند.
هشتم بهمن ماه مرد ناشناسي با تلفن مغازه مرد صافكاري به نام مهدي در جنوب تهران تماس گرفت و با آوردن نام يكي از دوستان مشتركشان به وي گفت:چون خودرواش نياز به صافكاري دارد، زماني را مشخص كند تا به دنبالش رفته و او را براي بازديد خودرواش به خانه ببرد.
روز بعد در زمان تعيين شده، مرد ناشناس كه خود را رضا معرفي مي كرد به مقابل كارگاه صافكاري رفت و مرد صافكار نيز غافل از نقشه شومي كه در كمينش بود با رضا به خانه اي قديمي در ياغچي آباد رفت تا در آ نجا خودرو را بازديد كند. اما به محض ورود به خانه،مرد ناشناس و 2 همدستش وي را به داخل يكي از اتاقهاي خانه كشانده و مورد ضرب و شتم قرار دادند.
در حالي كه مرد صافكار از اين موضوع شوكه شده بود، بعد از گذشت اين زمان متوجه شد كشاندن وي به خانه متروكه نقشه يكي از دوستانش بوده كه مدعي است در جريان معامله اي با او اختلاف حساب چند ميليوني پيدا كرده و حالا به اين طريق قصد گرفتن پول مورد ادعاي خود را دارد. مردان مهاجم پس از شكنجه مرد صافكار 2 ميليون تومان پولي را كه به همراه داشت از وي گرفتند و سپس به همراه او براي برداشتن خودروي زانتيايش در مقابل بقيه پول به مقابل خانه وي در جنوب تهران رفتند، اما وقتي آنها در حال بردن خودروي زانتيا بودند، پدر و برادر وي با ديدن اين صحنه با مهاجمان درگير شده و توانستند يك نفر از آنها را دستگير كنند.
سرهنگ حسين خوئيني معاون اداره آگاهي پايتخت روزگذشته در توضيح اين خبرگفت: مرد دستگير شده بعد از چندين روز بازجويي در تحقيقات كارآگاهان اداره يكم آگاهي لب به اعتراف گشود و مدعي شد نقشه آدم ربايي مسلحانه را به قصد حل اختلاف مالي اش با مرد صافكار طراحي كرده و با همدستي 2دوستش به اجرا در آورد، با اعترافات اين مرد مخفيگاه 2 همدستش شناسايي شده و هر 2 متهم فراري در عمليات پليسي دستگير شدند.