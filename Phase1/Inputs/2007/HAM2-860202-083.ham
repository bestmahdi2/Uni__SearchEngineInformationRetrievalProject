نگاهي به فيلم طلوع هانيبال
مجوزي براي توحش
طلوع هانيبال به راحتي جواز توحش و ددمنشي انتقام گيرندگان را صادر مي كند كه اگر زماني كساني شما را كشتند و خوردند، امروز نيز شما مجاز هستيد، ديگران را بكشيد و بخوريد
ديگر ماجراهاي دكتر هانيبال لكتر، براي خود، هواخواهان خاصي پيدا كرده و شايد پيگيرتر از ماجراهاي هري پاتر و دارت ويدر خيلي ها منتظر بوده و هستند كه ته و توي قضيه اين جناب دكتر لكتر را درآورند كه از كجا آمده و چگونه به خوردن آدم ها علاقه  پيدا كرده و بالاخره بعد از اينكه در فيلم هانيبال با كمك كلاريس استرلينگ(با بازي جولين مور)باز هم از دست پليس گريخت، سرنوشتش به كجا انجاميد.
در فيلم طلوع هانيبال به پرسش اول پاسخ داده مي شود كه چگونه هانيبال به اينجا رسيد. اين بار دينو دلارنتيس ايتاليايي(تهيه كننده سري فيلم هاي هانيبال لكتر)، تامس هريس آمريكايي را مجبور ساخت كه بعد از فيلم اژدهاي سرخ، يك قدم ديگر به عقب برداشته و به دوران كودكي هانيبال برود، تا تماشاگر علاقه مند دريابد از كجا سر و كله چنين هيولاي مخوفي پيدا شد. پس تا اينجا، تامس هريس، پس از فيلم سكوت بره ها(كه بهترين بخش اين سريال هم بوده است)، با فيلم هانيبال(ريدلي اسكات)يك گام به جلو برداشت و با اژدهاي سرخ(برت راتنر)و همين طلوع هانيبال(پيتر وبر كه چند سال پيش فيلم دختري با گوشواره مرواريد را از وي ديديم)دو گام به عقب رفت!
سعيد مستغاثي
ماجراي فيلم طلوع هانيبال از زمان كودكي هانيبال آغاز مي شود، هنگامي كه وي 8 سال داشته و با خواهر كوچكترش ميشا در مزرعه اي واقع در ليتواني، همراه پدر و مادرشان زندگي مي كردند. جنگ جهاني دوم پاي آلمان ها را به كشور آنها باز كرده و در درگيري هاي جنگي، پدر و مادرش كشته شده و او همراه خواهرش در خانه شان پنهان مي شوند تا اينكه يك گروه از آلمان ها و ليتواني هاي هوادارشان، به دنبال يافتن غذا، داخل پناهگاهشان شده و آنان را مي يابند. در ابتدا رفتارشان گرچه خشن است ولي به نظر مي آيد كه قصد آسيب رساندن به بچه ها را ندارند ولي وقتي گرسنگي به آنها فشار مي آورد، ماجرا متفاوت مي شود...
10 سال بعد هانيبال در يك مدرسه شوروي مشغول آموزش است.(طبيعي است كه جنگ به پايان رسيده و روس ها بر ليتواني  هم مسلط شده اند). او تحت فشار آموزش هاي كمونيستي، از مدرسه فرار كرده و به آدرسي كه از كشوي ميز خانه پدري اش بدست مي آورد، به فرانسه و نزد زن عمويش موراسكي شيكيبو(با ايفاي نقش كونگ لي)مي رود، در حالي كه خاطره نامشخصي از مرگ خواهرش وي را همواره رنج مي دهد. زن عمويش ضمن اينكه وي را به مدرسه پزشكي مي فرستد، كمكش مي كند تا گذشته را به خاطر آورد و هانيبال يادش مي آيد كه در آن شرايط سخت، سربازان اشغالگر آلماني خواهرش را كشته و خورده اند. از اين پس او در صدد انتقام برمي آيد. شرايط(يا دست فيلمنامه نويس)هم به وي ياري مي رساند تا تك تك افراد مورد نظرش را بيابد و به فجيع ترين وضع كشته و بعضاً بخورد!
از اين به بعد موضوع انتقام، كليت فيلم را دربر مي گيرد و همه چيز دستگير تماشاگر مي شود كه از چه رو هانيبال لكتر، به يك آدم خوار تبديل شده است.
انتقام، سوژه تازه اي در تاريخ سينما نيست، بسياري از كاراكترهاي مثبت و منفي، قهرمان و ضدقهرمان در طول اين تاريخ، پس از اينكه يكي از خويشان و عزيزان خود را از دست داده اند، در پي انتقام از مسببين و عاملين آن، زمان ها و مكان هاي متعددي را در نورديده اند تا به مقصود خويش نائل آيند. از فيلم خشم ساخته فريتز لانگ گرفته كه جو ويلر(اسپنسر تريسي)بر آن شد تا از همه كساني كه مي خواستند وي را بدون هيچ گناهي بسوزانند، انتقام سختي بگيرد يا ادموند دانتس كه در كنت مونت كريستو همين بلا را برسر افرادي مانند فرناندو و دانگلار و ويلفورت آورد كه در تبعيدش به شاتوديف مخوف نقش داشتند يا مت مورگان در فيلم آخرين قطار گان هيل(جان استرجس)كه همه رفاقت چندين و چند ساله اش با كريك بلدن را زير پا گذارد تا انتقام خون همسرش را از پسر او بگيرد يا ژولي كوهلر فيلم عروس سياهپوش(فرانسوا تروفو)كه تقاص كشته شدن همسرش در شب عروسي شان را از هر 5 نفر مقصر گرفت و حتي براي به قتل رساندن نفر پنجم تا درون زندان هم رفت و بالاخره خانم برايد كه تقريباً همان كار ژولي را در فيلم بيل را بكش انجام داد.
قضيه ريشه يابي خشونت هيولاها و جنايتكاران براي همذات پنداري با آنان هم در تاريخ سينما مسبوق به سابقه است. شايد مجموعه تلويزيوني چنگيز خان را به خاطر داشته باشيد كه چگونه آن خونخوار تاريخ را در كودكي، فقير و تحت ظلم و ستم تصوير كرد تا در بزرگي اش هم مخاطب با وي همدردي كرده و به خاطر آن همه جنايت، چندان احساس تنفر نكند. اين اتفاق در مورد هيتلر و برخي ديگر از جانيان تاريخ نيز افتاده و حتي صدام را نيز گفتند كه كودكي نابسامان و ستم كشانه اي داشته است.(پس حتماً حق داشته كه ملت خود و مردم سرزمين هاي ديگر را قصابي كند!!). اين هم از ديگر ترفندهاي سينماي گرفتار سرمايه سالاران كمپاني دار است كه نبض سياست جهان را در دست دارند و حالا در مورد جناب هانيبال لكتر قصد جلب ترحم دارند تا آدم خواري هايش را توجيه نمايند كه گويا همه آنها به خاطر عذاب خورده شدن خواهر كوچكش در دوران كودكي بوده است.
البته اگر همه اين توجيهات، در حد و اندازه كاراكترهاي خيالي مانند هانيبال لكتر متوقف شود، قضيه تا حدودي تحمل پذير است. چنانچه خونخواري دراكولا را هم به خاطر ظلمي كه بابت كشته شدن همسرش به وي تحميل شده بود، نديده گرفتيم! اما وقتي درمي يابيم كه از قبل همين ماجراهاي ظاهراً خيالي و افسانه اي، تعابير ديگري بيرون مي آيد كه براي توجيه بعضي حقايق تاريخي و حتي وقايع جاري مي تواند مورد بهره برداري قرار گيرد، كمي حساس مي شويم.
اينكه ناگهان در چهارمين فيلم از سري ماجراهاي دكتر لكتر متوجه مي گرديم كه او و خانواده اش يهودي بوده و از همين رو توسط آلمان نازي در جنگ دوم جهاني قتل عام شده اند. اينكه در فيلم طلوع هانيبال نشان داده مي شود كه آلماني ها در طول جنگ جهاني، بي جهت و تنها با شنيدن نام يهودي، آنها را مي كشته اند.(در حالي كه در واقعيت چنين نبوده و به جز تاريخ به رشته تحرير درآمده و خاطرات ثبت شده، خود فيلم هاي به نمايش درآمده نيز چنين مسئله اي را نشان نمي دهند). اينكه هانيبال از ابتدا شروع به كشتن افرادي مي كند كه اولاً جنايتكار جنگي به حساب آمده و ثانياً يهودي ها را در طول جنگ به قتل رسانده و يا به آشويتس تحويلشان داده اند.
بازرس فرانسوي(پاپيل)مي گويد كه قصاب به قتل رسيده در كنار رودخانه(كه در ابتداي اقامت هانيبال در فرانسه مزاحم خانم شيكيبو شده بود)، يهودي ها را در طول جنگ دوم جهاني مي كشته است. در كارنامه همه آنهايي هم كه عاملين كشته شدن خواهر هانيبال بوده اند، يهودي كشي، اولين گناه به حساب مي آيد. و هانيبال  تك تك آنها را به قتل مي رساند، چه در خود ليتواني(مثل دورتليش كه پس از جنگ به كسوت افسر پليس آن كشور درآمده بود)، چه در كانادا(مانند گروتاس كه مشغول فروش  پوست حيوانات است)و چه در فرانسه(كه اغلب اعضاي گروهي كه در اواخر جنگ دوم در خانه هانيبال، خواهرش را روي اجاق پختند و خوردند، اينك باندي تشكيل داده و به تجارت دختران و زنان كولي مي پردازند!)و در اين مسير
زن عمويش(كه همه خانواده اش را در بمباران هيروشيما از دست داده)نيز به كمكش آمده و با شمشير سامورايي، ياريش مي نمايد!
هانيبال نيز، هر گام كه برمي دارد، وحشيانه تر، قربانيانش را به قتل مي رساند تا جايي كه زن عمويش را نيز از خود مي راند، چنانچه در مقابل ابراز عشقش، خانم موراسكي شيكيبو مي گويد:.... مگر در وجود تو جايي هم براي عشق باقي مانده است؟...
هانيبال به عنوان يكي از يهوديان قرباني آلماني هاي هيتلري در جنگ دوم جهاني، پس از جنگ، به انتقام روي مي آورد و در مقابل درخواست زن عمويش كه مي گويد آنها را ببخش! پاسخ مي دهد: هرگز!
او مانند جوخه هاي تروريستي يهود در سراسر دنيا به شكار قربانيانش دست مي زند. آيا چنين داستاني، ماجراي حقيقي گروه هاي تروريستي صهيونيستي در سال هاي پس از جنگ را تداعي نمي كند كه با انگيزه انتقام قتل عام يهوديان در جنگ دوم، دست به ترورهاي زنجيره اي، آن هم نه از آلمان هاي نازي بلكه از اعراب و مسلمانان زدند؟
آيا فيلمي مثل طلوع هانيبال جنايات و تجاوزات و وحشي گري هاي امروز رژيم اسراييل را توجيه نمي كند كه حتي اگر آدمخواري هم بكند، حق دارد چرا كه در جنگ جهاني دوم، في المثل آن ظلم ها را تحمل كرده ا ست؟! جالب است كه بازرس فرانسوي هم به هانيبال حق مي دهد كه از قربانيانش انتقام وحشيانه  بگيرد و حتي به او مي گويد كه اگر آنها تو را تهديد بكنند و بكشند، آنگاه من ناچار خواهم بود كه از آنها انتقام بگيرم! كاري كه امروز كشورهاي اروپايي و از جمله فرانسه به دفاع از اسراييل در حق فلسطينيان و مردم لبنان انجام مي دهند.
شايد به نظر بيايد كه اين تعابير، تفسيرهايي براساس توهم توطئه است ولي چگونه مي توان تصوير حق به جانب انتقام كشي يهوديان قرباني در جنگ جهاني دوم از مخالفين شان را ساده انگاشت، آن هم در زماني كه بحث هلوكاست و ميزان كشته شدن يهوديان در جنگ جهاني دوم، همكاري صهيونيست ها با نازي هاي هيتلري در كشتن يهوديان ديگر و بقاي اسراييل در خاورميانه براساس همين دلائل، بحث روز محافل جهاني است و حتي آمريكا و اروپا، حل تمامي مناقشه هاي دنيا را در گرو به انجام رسيدن بحران خاورميانه و تثبيت رژيم اسراييل در كنار اعراب مي دانند.
نكته جالب تر اينكه برخي از يهوديان روشنفكر به جز اين فكر مي كنند، چنانچه استيون اسپيلبرگ سال گذشته در فيلم مونيخ انتقام صهيونيست ها از فلسطينيان به خاطر قضاياي جنگ جهاني دوم را امري عبث و پوچ قلمداد نمود. او در فيلم از زبان يك فلسطيني مبارز خطاب به فرمانده يك گروه تروريستي اسراييلي مي گويد:...من و پدرم و هيچيك از دوستان و خويشانم در سوزاندن هيچكدام از يهوديان دخالت نداشتيم و نبايد تاوان جنايت آلماني ها را بدهيم...
اما فيلم طلوع هانيبال به راحتي جواز توحش و ددمنشي انتقام گيرندگان را صادر مي كند كه اگر زماني كساني شما را كشتند و خوردند، امروز نيز شما مجاز هستيد، ديگران را بكشيد و بخوريد.