براي بررسي آثار در بخش مسابقه سينماي ايران و بخش بين الملل
داوران جشنواره فيلم فجر معرفي شدند
گروه ادب و هنر - داوران فيلم هاي بلند ايراني بخش مسابقه سينماي ايران و همچنين داوران بخش بين الملل بيست و پنجمين جشنواره بين المللي فيلم فجر معرفي شدند.
همانطور كه پيش از اين نيز از سوي روزنامه همشهري اعلام شده بود اين بار با اعلام رسمي روابط عمومي جشنواره فيلم فجر، شهرياربحراني، محمد داودي، جواد طوسي، عبدالحميد قديريان، محمدعلي نجفي، علي نصيريان و محمدرضا هنرمند به عنوان داوران بخش سوداي سيمرغ معرفي شدند.
از سويي ديگر ووتر بارندرخت هلندي، توفيق اسماعيل اف آذربايجاني، تسي تسي دانگارمبا زيمبابوه اي، بيجاياجنا هندي و مجيد مجيدي داوران بخش مسابقه بين الملل هستند.
شهريار بحراني فعاليت هنري خود را با نوشتن فيلمنامه آغاز كرد و فيلم هايي چون هراس، دنياي وارونه و مريم مقدس را دركارنامه دارد.
محمد داودي فيلمبرداري 9 فيلم سينمايي، كارگرداني و فيلمبرداري و تهيه كنندگي 16 فيلم مستند و داوري چند جشنواره سينمايي داخلي و خارجي را در كارنامه فعاليت هاي خود دارد.
جواد طوسي به عنوان منتقد و نويسنده سينمايي كارش را از سال 1363 آغاز كرد وهم اكنون رئيس انجمن منتقدان و نويسندگان سينماي ايران است.
عبدالحميد قديريان فعاليت سينمايي خود را از سال 65 با فيلم گذرگاه به عنوان چهره پرداز آغاز كرد و در سال 1379 براي طراحي صحنه فيلم مريم مقدس سيمرغ بلورين اين بخش گرفت.
محمدعلي نجفي ساخت فيلم هايي چون ليله القدر، زمين آسماني، گزارش يك قتل، پرستار شب، عشق طاهر و مجموعه تلويزيوني سربداران را در پرونده كاري دارد.
علي نصيريان تاكنون در بسياري از آثار مطرح سينماي همچون گاو، آقاي هالو، پستچي، كمال الملك، جاده هاي سرد، شير سنگي، ناخدا خورشيد و مجموعه هاي سربداران، هزاردستان نقش آفريني كرده است و قرار است از وي در جشنواره امسال تقدير به عمل آيد.
محمدرضا هنرمند هم تاكنون فيلم هاي زنگها،
رد پايي بر شن، دزد عروسك ها، ديدار مرد عوضي و موميايي را كارگرداني كرده است.
در بخش بين الملل نيز ووتر بارندخت هلندي، تهيه كننده و رئيس شركت تهيه و توزيع فيلم فورتيسيمو و از صاحب نظران پيشگام در دنياي سينماست. وي سال 2005 يكي از اعضاي هيئت داوري جشنواره برلين بوده و در توليد بيش از 20 فيلم سينمايي شركت داشته است.
پروفسور توفيق اسماعيل اف متولد 1939 باكو، داراي مدرك دكترا از موسسه تاريخ سينماي اتحاديه جماهير شوروي، 22 فيلم بلند سينمايي را در پرونده كاري دارد و جوايزي را از جشنواره هاي تهران، پراگ و تاشكند گرفته است.
تسي تسي دانگارمبا متولد زيمبابوه، در آكادمي سينما و تلويزيون برلين تحصيل كرده و رمان شرايط پراضطراب را نوشته كه دوريس لسينگ آن را به عنوان يكي از مهمترين رمان هاي قرن بيستم ستوده است.
دانگارمبا دبير جشنواره فيلم زنان حراره بود و شركت فيلمسازي نايريا را تاسيس كرد.
بيجايا جنا متولد 1959 هند، بازيگر و برنده جايزه ملي براي بهترين بازي در سينماي هند است.
مجيد مجيدي نيز، فعاليت هنري خود را به عنوان بازيگر آغاز كرد و پس از بازي در بيش از 10 فيلم سينمايي به كارگرداني روي آورد.مجيدي با بچه هاي آسمان نامزد دريافت جايزه اسكار بهترين فيلم خارجي زبان شد.جشنواره فيلم فجر از روز 12بهمن كارخود را رسما آغاز مي كند.