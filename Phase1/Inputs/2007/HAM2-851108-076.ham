ورزش در دقيقه 90
قرعه كشي مرحله  يك چهارم نهايي جام حذفي فوتبال
صنعت نفت آبادان و سپاهان اصفهان ميزبان شدند
ايپنا- ميزبانان دو ديدار مرحله  يك چهارم نهايي جام حذفي فوتبال كشور مشخص شدند. قرعه كشي براي تعيين دو ميزبان ديدارهاي مرحله  يك چهارم نهايي جام حذفي فوتبال كشور ديروز در محل فدراسيون فوتبال برگزار شد كه تيم هاي صنعت نفت آبادان و سپاهان اصفهان در اين مرحله به عنوان ميزبان انتخاب شدند. بدين ترتيب تيم فوتبال صنعت نفت آبادان در مرحله  يك چهارم نهايي ميزبان صباباتري تهران است و سپاهان اصفهان نيز از تربيت يزد پذيرايي خواهد كرد.
غيبت سئوال برانگيز صادقي
مهر: تمرينات تيم فوتبال استقلال پس از تساوي برابر ذوب آهن از صبح ديروز در زمين چمن ورزشگاه برق آلستوم آغاز شد. مسئولان باشگاه استقلال در مذاكره با مديران مجموعه ورزشي برق آلستوم تهران رضايت آنها را براي اجاره زمين چمن اين ورزشگاه جلب كرده و از ديروز تمرينات خود را در اين محل پيگيري كردند.در اين تمرين كه از ساعت 11 آغاز شد، بازيكنان در 2 گروه مجزا به تمرين پرداختند. نفرات ثابت ديدار مقابل ذوب آهن با دويدن دور زمين و انجام تمرينات هوازي به كار خود خاتمه دادند. ساير بازيكنان زيرنظر مربيان كار را دنبال كردند كه شامل مرور كارهاي تاكتيكي و بازي دستگرمي مي شد.بازيكنان استقلال انتظار داشتند در تمرين ديروز مراسم معارفه مربي جديد برگزار شود اما تا پايان كار خبري از وي نشد.محسن يوسفي به دليل مصدوميت با اجازه مربيان با تيم تمرين نكرد. عليرضا منصوريان با رهايي از بند مصدوميت كنار تيم تمرين كرد.اميرحسين صادقي كه روز جمعه در فهرست اصلي تيم استقلال جاي نداشت بنا به دلايلي نامعلوم در تمرينات غيبت كرد و هيچكس هم دليل اصلي غيبت او را نمي دانست. تيم فوتبال استقلال امروز نيز در ورزشگاه آلستوم تمرين خواهد كرد.
رسولي نژاد پس از اظهارنظر قلعه نويي:
هيأت مديره  استقلال مصوبه اي براي جذب
مربي خارجي نداشته است
ايسنا: عضو هيات مديره باشگاه استقلال تهران گفت كه اگر قرار است مربي(داخلي يا خارجي)براي استقلال انتخاب شود، بايد به تصويب هيات مديره برسد.سيداحمد رسولي نژاد اظهارداشت: با توجه به اين كه انتخاب مربي خارجي براي يك تيم هزينه  فراواني به همراه دارد و بار تعهدات مالي اين انتخاب نيز مستقيم بر دوش هيات مديره است، بايد هرگونه تغيير در كادر فني و يا جذب مربي خارجي با تصويب هيات مديره انجام شود.
وي افزود: شنيده ام قلعه نويي گزينه هاي خارجي را براي مربيگري استقلال مطرح كرده است. معتقدم كه بايد همه چيز در چارچوب و روش اصولي خود انجام شود. معمولا انتخاب مربي يا سرمربي يك تيم با پيشنهاد مديرعامل يا رئيس سازمان فوتبال و با تصويب هيات مديره نهايي مي شود و مديرعامل نيز قرارداد اين مربي را امضا مي كند. اين يك روند طبيعي است و بايد همه در باشگاه استقلال به آن توجه داشته باشند.
رسولي نژاد خاطر نشان كرد: هيات مديره رفتار هاي برخلاف چارچوب  مديريتي را تحمل نمي كند. بر اين اساس و تا زمان تشكيل جلسه  هيات مديره و بحث در مورد جذب يا عدم جذب مربي خارجي، نمي توان هيچ كدام از اين موارد مطرح شده را قطعي دانست، چرا كه بايد هيات مديره اين موضوع را مصوب كند تا به مرحله  اجرا برسد.
آغاز تور دوچرخه سواري دوحه
همشهري ورزشي- تور بين المللي دوچرخه سواري دوحه از امروز در رشته تايم تريل جاده به مسافت  6 كيلومتر به عنوان مرحله پرولوگ يا رده بندي در قطر استارت مي خورد.مهدي سهرابي، حسين ناطقي، احد كاظمي، عليرضا حقي، محمد رجبلو، محمدصادق مظفري، حميد شيري و عليرضا اصغرزاده دوچرخه سواراني هستند كه در اين مسابقات حضور خواهند يافت.دوچرخه سواري كشورمان از روز  8 تا  13 بهمن ماه در تور دوحه شركت مي كند.
برنامه بلندمدت تيم ملي



همشهري ورزشي- جلسه كادر فني تيم ملي در فدراسيون تشكيل شد و بر اين اساس، قلعه نويي هفته آينده برنامه بلندمدت خود را تقديم فدراسيون خواهد كرد.جلسه كادر فني تيم ملي روز گذشته از ساعت 11 تا 14 در فدراسيون فوتبال تشكيل شد. در اين نشست، بعد از بحث و بررسي فراوان مقرر شد تمام گروه هاي حاضر در تيم ملي از گروه پزشكي وتغذيه تا گروه بدنسازي بعد از هفت روز برنامه هاي 6 ماهه خود را در اختيار سرمربي تيم ملي قرار دهند.
امير قلعه نويي هم بعد از بررسي برنامه گروه ها، يك برنامه كلي تا 14 تير ماه 1386 به فدراسيون ارائه مي كند.
در اين جلسه مقرر شد ليگ برتر بدون وقفه و تعطيلي به كار خود ادامه دهد تا حداكثر در روز 12 خرداد ماه مسابقات به اتمام برسد و پس از آن، قلعه نويي تيم ملي را براي جام ملت هاي آسيا آماده كند.
الونگ و اژونگ در تيم ملي كامرون
مهر: بازيكن تيم فوتبال پرسپوليس تهران از سوي آري هان به تيم ملي كامرون دعوت شد.
الونگ الونگ كه پس از رهايي از بند مصدوميت در ديدار پرسپوليس مقابل ابومسلم مشهد به ميدان رفته بود، از سوي آري هان به تيم ملي كامرون دعوت شد. اين بازيكن بايد در تاريخ 15 بهمن ماه سال جاري در اردوي تيم ملي كامرون حاضر شود.قرار است اين تيم روز 18 بهمن به مصاف تيم ملي توگو برود.همچنين نام اژونگ اژونگ كه پس از حضور در اردوي استقلال با مسئولان اين تيم به توافق نرسيد نيز در فهرست جديد(هان)ديده مي شود.
ياران تيموريان ميزبان چارلتون خواهند بود



ايپنا: مسابقات هفته بيست و پنجم ليگ برتر باشگاه هاي انگليس روزهاي سه شنبه و چهارشنبه(دهم و يازدهم بهمن ماه)برگزار مي شود.روز چهارشنبه بولتون ميزبان چارلتون اتلتيك خواهد بود. به احتمال زياد آندرانيك تيموريان در ليست 16 نفره سام آلاردايس براي اين ديدار قرار خواهد گرفت. در حال حاضر بولتون با 40 امتياز و پس از تيم هاي منچستر، چلسي، ليورپول و آرسنال در رده پنجم قرار دارد. ضمن اين كه چارلتون با كسب 19 امتياز در جايگاه نوزدهم جدول بيست تيمي جاي گرفته است.