سهام پرطرفدار بورس در دي ماه 85
گروه بورس- بانك پارسيان در دي ماه امسال به پرطرفدارترين سهام بورس تهران تبديل شد.
در حالي كه طي پاييز امسال تنش هاي ناشي از تغيير هيأت مديره، تعداد متقاضيان خريد سهام بانك پارسيان را به شدت كاهش داده بود، از آغاز زمستان جاري، سهام اين بانك بار ديگر به صدر جدول تقاضا در تالارهاي بورس بازگشت؛ به طوري كه در نخستين ماه از زمستان 85، در مجموع 5 هزار و 800 نفر 145 ميليون سهم بانك پارسيان را به سبد دارايي هايشان افزودند. ارزش كل داد و ستد هاي انجام شده بر سهام اين بانك در مدت مزبور، به 208 ميليارد ريال رسيد.به جز بانك پارسيان، سهام معادن و خودروسازان در يك ماه گذشته با بيشترين اقبال سهامداران خرد روبه رو بوده است. حركت سهامداران كوچك براي خريد سهام گروه هاي معادن و خودرو در حالي صورت پذيرفته كه اين دو گروه به تدريج با صف هاي سنگين فروش روزانه در تالارهاي بورس مواجه شده اند. به نظر مي رسد بار ديگر در جريان تحولات بورس، سهامداران كوچك از جريان هاي روز بازار عقب مانده اند و فقط حرفه اي ها و بزرگان بازار توانسته اند خود را از گرداب صف هاي فروش برهانند.
معادن
در اين مدت سهام چهار شركت معدني يعني توسعه معادن روي، معادن و فلزات، باما و فرآوري مواد معدني بيشترين حجم توجه سهامداران كوچك را به خود جلب كرده است. در اين بين، چهار هزار نفر در صف خريد 25 ميليون سهم توسعه معادن روي ايستادند. دو هزار و300 نفر 24 ميليون سهم معادن و فلزات را به سبد دارايي هايشان افزودند. تعداد خريداران سهام باما و فرآوري مواد معدني هم از يك هزار نفر فراتر رفت.
خودرو
اما در گروه خودرو، سهام دو شركت ايران خودرو و سايپا همچنان بيشترين حجم توجه سهامداران كوچك را به خود جلب كرد؛ به طوري كه يك هزار و900 نفر براي خريد 10 ميليون سهم ايران خودرو 25 ميليارد ريال پرداختند و يك هزار و300 نفر هم با پرداخت 30 ميليارد ريال 9 ميليون سهم سايپا را خريدند.
سهام پرسود
در حالي كه فقط يك روز معاملاتي(يعني شنبه)از دي ماه 85 باقي مانده، بانك كارآفرين با توجه به رشد قيمت 71 درصدي اش، در طول يك ماه گذشته پرسودترين سهام بورس لقب گرفته است. در اين مدت 400 نفر توانسته اند سوار قطار صعودي سهام بانك كارآفرين شوند. به دنبال بانك كارآفرين، سهام دو شركت نورد و لوله اهواز و فارسيت اهواز هريك با 30 تا 31 درصد رشد قيمت رتبه دوم جدول سهام پرسود بورس در دي ماه را به خود اختصاص داده اند.