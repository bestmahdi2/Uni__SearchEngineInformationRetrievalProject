ايران خودرويك پله ديگر نزول كرد
گروه بورس- تازه ترين گزارش آماري دريافتي نشان مي دهد، ايران خودرو در جدول بزرگان بورس تهران يك پله ديگر پايين آمده است.
به گزارش همشهري، روند نزول ايران خودرو از ابتداي امسال به اين سو آغاز شده، به طوري كه اين شركت از رتبه سوم در جمع بزرگترين شركت هاي بورس به رتبه هفتم تنزل كرده است.
بر اين اساس ارزش بازار سهام ايران خودرو ظرف 9 ماه گذشته از محدوده 18 هزار ميليارد ريال به محدوده 11 هزار ميليارد ريال كاهش يافته است.طبق اين آمار جديد، پتروشيمي اراك در جهشي دوباره به رتبه ششم جدول بزرگان بورس صعود كرده، ارزش بازار سهام اين شركت در حال حاضر به محدوده 12 هزار ميليارد ريال نزديك شده است.
اين گزارش حاكي است: در پي روند صعودي سهام معادن در ماه هاي گذشته، 3 شركت كالسيمين، توسعه معادن روي و معادن فلزات با ارزش بازارهايي در محدوده 5 تا 6 هزار ميليارد ريال، در آستانه پيوستن به جمع 10 شركت بزرگ بورس قرار گرفته اند.نكته جالب توجه ديگران آن كه شركت گسترش سرمايه گذاري ايران خودرو كه در آذر ماه براي اولين بار، سهامش در تالارهاي بورس تهران عرضه شد در جمع 20شركت اول بازار سهام ايستاده است. در حال حاضر اين شركت، با ارزش بازاري معادل 3 هزار و 500 ميليارد ريال يك درصد كل ارزش بازار سهام تهران را به خود اختصاص داده است.