جابه جايي در تركيب سهامداران بانك پارسيان
گروه بورس در معاملات روز يكشنبه بانك پارسيان به لحاظ حجم و ارزش معاملات در صدر جدول معاملات بورس ايستاد.
براساس اين گزارش، بانك پارسيان در اين روز همچنين عنوان پرطرفدارترين سهام بورس را از آن خود كرد. در دادوستدهاي روز يكشنبه بورس تهران 252 نفر تعداد 75 ميليون و 272 هزار سهم بانك پارسيان را به ارزش 131 هزار ميليون ريال خريداري كردند. در اين روز درمجموع 93 ميليون و 501 هزار سهم به ارزش 221 هزار ميليون ريال در بورس تهران دادوستد شده بود كه بيشتر اين ميزان معاملات را بانك پارسيان از آن خود كرد.
اين گزارش حاكيست، در روز يكشنبه شركت نفت طاهرين 09/1 درصد سهام بانك پارسيان معادل 54 ميليون و 784 هزار سهم را در بورس عرضه كرد. در اين معامله 3 كارگزاري با يكديگر رقابت كردند كه در پايان يك خريدار حقوقي موفق به خريد سهام اين بانك شد. قيمت پايه اعلام شده هزار و 800 ريال بود كه معامله با قيمت يك هزار و 802 ريال و به ارزش 7/98 ميليارد ريال انجام شد.
افزايش معاملات بانك پارسيان درحالي در طول چند هفته گذشته شدت گرفته است كه هنوز هيچ خبري درخصوص تعيين نمايندگان اعضاي حقوقي اين بانك به صورت رسمي منتشر نشده است.
سازمان بورس نيز همچنان هيچ واكنش خاصي درخصوص تعيين تكليف اعضاي هيأت مديره اين شركت نشان نداده است.
ايران خودرو با در دست داشتن بيش از 40 درصد از سهام بانك پارسيان موظف به معرفي 4 عضو در تركيب هيأت مديره اين بانك است، اما به رغم معرفي اين افراد به بانك مركزي هنوز هيچ خبري از انتصاب اين افراد در هيأت مديره بانك پارسيان در دست نيست.
به اين ترتيب با انجام معاملات روز يكشنبه بانك پارسيان تا حدودي از صف هاي خريد سهام اين بانك در بورس كاسته شد.
اين گزارش حاكيست، پس از بانك پارسيان كه در روز يكشنبه عنوان نخست بورس را از آن خود كرد، سيمان صوفيان به لحاظ حجم معاملات در جايگاه دوم بورس ايستاد. در اين روز تنها 3 خريدار 9 ميليون سهم اين شركت سيماني را خريداري كردند. اما درنهايت قيمت هر سهم اين شركت با كاهش اندكي مواجه شد.
برپايه اين گزارش، شركت هاي سايپا و ايران خودرو نيز در اين روز پس از پارسيان به ترتيب با 58 و 53 خريدار عنوان پرطرفدارترين سهام بورس را از آن خود كردند.
اين گزارش حاكيست، شركت سرمايه گذاري معادن و فلزات نيز در روز يكشنبه با 51 خريدار از ديگر سهام پرطرفدار روز يكشنبه بود اين تعداد سهامدار تعداد 2 ميليون و 600 هزار سهم سرمايه گذاري توسعه معادن و فلزات را به ارزش 9 هزار ميليون ريال خريداري كردند.