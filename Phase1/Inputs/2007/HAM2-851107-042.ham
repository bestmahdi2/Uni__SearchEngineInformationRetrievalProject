گفت وگوي امروز
بايد براي دهك هاي مختلف درآمدي شاخص تورم اعلام كرد
گروه اقتصادي- رئيس جمهوري كشورمان در گفت وگوي تلويزيوني هفته گذشته، گراني هاي اخير و معضل تورم در كشور را به عواملي همچون ساختار نامناسب اقتصادي، القائات تورمي، و وجود مافياي فرصت طلب اقتصادي مربوط دانستند. در رابطه با علل و ريشه تورم در كشور با دكتر احمد ميدري گفت وگو كرده ايم.
***
اساسا از لحاظ اقتصادي، علت رشد تورم چيست؟ تاثير عواملي همچون مافياي اقتصادي و يا انتظارات بر رشد تورم چيست؟
با وجودي كه اقتصاددان ها در سراسر جهان درباره مسائل و مباحث مختلف اقتصادي، اختلاف نظرهاي گسترده و بعضا متضادي دارند، درباره ريشه و علل به وجود آمدن تورم اساسا ميان اقتصاددان ها و كارشناسان اختلاف نظر فراواني وجود ندارد و تقريبا تمامي كارشناسان اقتصادي درباره اين مساله اجماع دارند و مهمترين عامل تورم را افزايش حجم پول مي دانند و ساير عوامل را فرع بر حجم پول مي دانند. عوامل ديگر همچون گروه هاي مافيايي اقتصادي عوامل بسيار جزئي در اقتصاد هستند، البته اينكه دولت با سياست هاي خود انتظارات مردم را افزايش دهد، بر رشد قيمت ها اثرگذار خواهد بود و به هر حال بر انتظارات تورمي اثرگذار خواهد بود.در سال جاري افزايش حجم پول يا نقدينگي تا اول آذرماه به حدود 35 درصد رسيده است و اين رشد بالاي نقدينگي بر تورم اثرگذار بوده است. منتها دولت توانسته با افزايش واردات، بخشي از اين اثرگذاري را خنثي كند در غير اين صورت، نرخ تورم از سطح كنوني بسيار بالاتر مي بود. اما اين رشد واردات عواقب خاصي همچون آسيب زدن به توليد داخلي را به دنبال دارد.
طي سال جاري با وجود رسيدن رشد نقدينگي به بالاي 30 درصد،  تورم به حدود 12 درصد رسيده است كه از متوسط سال هاي قبل پايين تر است. آيا اين نشان دهنده قطع ارتباط منطقي بين حجم نقدينگي و ميزان تورم در كشور ما نيست؟
متاسفانه در ايران ما فقط يك شاخص تورم اعلام مي كنيم. مثلا بانك مركزي اعلام مي كند كه در 10 ماهه نخست امسال نسبت به مدت مشابه سال قبل رشد قيمت ها 8/14 درصد بوده كه اين رقم نشان دهنده متوسط افزايش قيمت براي متوسط الگوي مصرف كشور است. اين شاخص تورم نشان نمي دهد كه گروه هاي فقير از وضعيت فعلي نوسانات قيمت ها چقدر آسيب ديده اند. مثلا رسيدن رشد قيمت مسكن طي سال جاري به 3/16 درصد نشان مي دهد كه ثروتمندان كه قاعدتا داراي خانه هاي مسكوني هستند از رشد قيمت اجاره يا فروش مسكن سود خواهند برد چرا كه قادر به اجاره دادن يا فروش منازل مسكوني خود هستند كه آنها را به عنوان دارايي خريداري كرده بودند. اما در مقابل، اقشار كم درآمد چون قاعدتا اجاره نشين هستند با افزايش قيمت مسكن و اجاره، از رشد قيمت مسكن مطمئنا زيان مي بينند.
دولت بهتر است كه مانع رشد قيمت در اقلامي كه سهم بالايي در سبد هزينه فقرا دارند(همچون مسكن)شود، زيرا اين اقدام بيشتر به نفع فقرا و اقشار كم درآمد خواهد بود. پيشنهاد من اين است كه بانك مركزي و سازمان مديريت و برنامه ريزي براي دهك هاي مختلف درآمدي شاخص تورم اعلام كنند.