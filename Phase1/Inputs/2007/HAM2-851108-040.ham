به موازات سهميه بندي در سال آينده
قيمت بنزين پلكاني مي شود
معاون وزير نفت: ايران در سال جاري ميلادي 60 ميليارد دلار نفت مي فروشد
گروه اقتصادي- با توجه به بودجه پيشنهادي دولت و پيش بيني 5/2ميليارد دلار براي واردات بنزين و 3/1 ميليارد دلار براي واردات نفت گاز سال آينده بايد بنزين سهميه بندي شود.
محمدرضا نعمت زاده مديرعامل شركت ملي پالايش و پخش فرآورده هاي نفتي ديروز افزود: درصورت تصويب پيشنهاد دولت در بودجه به شكل فعلي و همچنين لايحه  حمايت و تقويت حمل ونقل كشور، سال آينده بنزين به صورت سهميه بندي عرضه مي شود.
وي گفت: با تصويب اين پيشنهادات دولت اجازه نرخ گذاري فرآورده هاي نفتي را مي يابد و قيمت نيز به صورت پلكاني وبا افزايش مصرف از ميزان مشخصي افزايش مي يابد. وي با اظهار بي اطلاعي در مورد سخنان رئيس جمهور در مورد عدم تمايل دولت به افزايش قيمت بنزين در سال آينده، تأكيد كرد: شركت پالايش و پخش مجري تصميمات دولت است و در اين زمينه تنها ديدگاه هاي كارشناسي خود را به دولت ارائه مي كند.
بقيه از صفحه اول
وي خاطرنشان ساخت: اگر سهميه بندي در سال آينده انجام نشود بايد حدود 6 ميليارد دلار بنزين وارد كنيم.
كارت هوشمند
نعمت زاده از روند خوب اجراي كارت هوشمند خبر داد و گفت: 8 ميليون كارت هوشمند براي خودروهاي سواري آماده شده است و از اين تعداد تاكنون كار ثبت اطلاعات دارندگان خودرو سه ميليون كارت انجام شده است كه 2 ميليون و 600 هزار كارت تحويل شركت پست شده و درحال ارسال است. وي تاكيد كرد: كارت هوشمند موتورسيكلت ها نيز از 10 بهمن ماه توزيع مي شود.
نعمت زاده خبر داد: يك دستگاه جديد ثبت اطلاعات كارت وارد كشور شده است كه امكان ثبت اطلاعات روزانه يك صد هزار كارت را دارد و با اين تحول بايد شركت پست براي تسريع توزيع برنامه ريزي كند. به گفته وي پيش از سهميه بندي بايد كار توزيع عادي سوخت با كارت انجام شود تا مشكلات غير قابل پيش بيني اين شبكه برطرف شود. وي در عين حال تاكيد كرد؛ زمان دقيق سهميه بندي نيز در سال آينده هنوز مشخص نيست.
به گفته وي در لايحه بودجه برنامه اي براي سهميه بندي نفت گاز پيش بيني نشده است ولي در نرم افزار كارت هوشمند اين موضوع پيش بيني شده است.
قاچاق سوخت
نعمت زاده تاكيد كرد، ميزان قاچاق سوخت از كشور مشخص نيست و دلايل اصلي آن مسايل اقتصادي است. وقتي قيمت سوخت در كشور ما نسبت به كشورهاي همسايه ارزان است، قاچاق به كشورهاي همسايه كه تفاوت قيمت بالايي با ايران دارند انجام مي شود. وي گفت: به همين دليل در حال حاضر در سه استان مرزي كشور بنزين سهميه بندي شده است.
ساخت پالايشگاه
معاون وزير نفت همچنين تاييد كرد تحريم ها مشكلاتي در راه برنامه ساخت پالايشگاه در ايران ايجاد كرده ولي تاكيد كرد كه پالايشگاه هايي كه قرارداد آنها امضاء شده است در حال طي روند عادي كار براساس قرارداد هستند و مشكلاتي كه پيش آمده بود تاكنون رفع شده است.وي همچنين از نهايي شدن قرارداد ساخت پالايشگاه ميعانات گازي بندرعباس و طرح توسعه و بهينه سازي پالايشگاه اصفهان تا پايان سال جاري خبر داد و گفت: با اجراي پالايشگاه ميعانات گازي 30 تا 32 ميليون ليتر و پالايشگاه اصفهان 13 ميليون ليتر به توليد بنزين در كشور در روز افزوده مي شود. در بودجه امسال حدود چهار ميليارد دلار بودجه براي توسعه پالايشگاه ها پيش بيني شده است؛ در حالي كه مبلغ پيشنهادي ما در مجموع حدود 10 ميليارد دلار بود كه در مرحله نخست اين مبلغ به 2/5 و سپس به عدد چهار ميليارد دلار كاهش يافت.
معاون وزير نفت با تاكيد بر اين كه بودجه چهار ميليارد دلاري فقط جوابگوي طرح هاي توسعه دو پالايشگاه است، خاطرنشان كرد: با توجه به سياستهاي اصل 44 و هماهنگي هاي انجام شده با وزارت نفت تلاش مي كنيم كه تمام طرح هاي جديد و توسعه اي را با مشاركت بخش خصوصي و سهامداران خارجي انجام دهيم و سهم شركت ملي پالايش و پخش كمتر از 50 درصد باشد.